<!DOCTYPE html>
<html xmlns="http://www.w3.org/1999/xhtml" xmlns:epub="http://www.idpf.org/2007/ops" lang="nhe" dir="ltr">
<head>
<meta charset="UTF-8" />
<link rel="stylesheet" href="epub.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width, height=device-height"/>
<title>Itlajtol toteco: Santa Biblia FILEMÓN 1</title>
</head>
<body dir='ltr'>
<ul class='tnav'>
<li><a href='index.xhtml'>FILEMÓN</a></li>
</ul>
<div class='main' id='PM0_0'>

<div class='mt'>Nopa Amatlajcuiloli tlen Pablo Quitlajcuilhui Filemón  </div>
<div class='psalmlabel' id='PM1_0'> 1</div>
<div class='s'>Pablo quitlajcuilhui Filemón </div>
<div class='p'>

<span class="verse" id="PM1_1">1&#160;</span>Na niPablo tlen niitztoc ipan tlatzactli pampa nicamatiyaya nopa cuali tlajtoli tlen Jesucristo. Na niitztoc nica ihuaya noicni Timoteo. Nimitztlajcuilhuía ni amatlajcuiloli ta, tinoicni Filemón, tlen nimitzicnelía huan tlen titequiti nohuaya ipan itequi Toteco. 
<span class="verse" id="PM1_2">2&#160;</span>Nojquiya niquintlajcuilhuía tosihua icni Apia tlen nochi quiicnelíaj, huan Arquipo tlen nojquiya se isoldado Toteco tlen tequiti tohuaya para titecamahuise itlajtol Toteco. Nojquiya tiquintlajcuilhuíaj nochi nopa tlasentilistli tlen tlaneltocani tlen mosentilíaj ipan mochaj. 
<span class="verse" id="PM1_3">3&#160;</span>Toteco Dios Totata huan Toteco Jesucristo ma quipiyaca hueyi ininyolo imohuaya huan ma inmechmacaca tlasehuilistli. </div>
<div class='s'>Filemón quineltocac Toteco </div>
<div class='p'>
<span class="verse" id="PM1_4">4&#160;</span>Filemón, nochipa nijtlascamati Toteco mopampa ta quema nimomaijtohua, 
<span class="verse" id="PM1_5">5&#160;</span>pampa quejipa nijcaqui para chicahuac tijneltoca Tohueyiteco Jesucristo huan miyac tiquinicnelía nochi itlatzejtzeloltijca tlacajhua. 
<span class="verse" id="PM1_6">6&#160;</span>Huan nijtlajtlanía Toteco para huelis tiquinilhuis miyac tlacame queja tijneltocatoc Jesucristo para inijuanti nojquiya huelise quineltocase. Queja nopa ta huan inijuanti huelise inquimachilise nochi nopa tlatiochihuali tlen tijpiyaj ipan Jesucristo. 
<span class="verse" id="PM1_7">7&#160;</span>Tinoicni Filemón, tijpiyaj hueyi paquilistli ica quejatza titeicnelía. Huan miyac huelta titechyolchicajtoc queja nojquiya tiquinyolchicajtoc nochi tlen Toteco quiniyocatlalijtoc para elise itlatzejtzeloltijca tlacajhua. </div>
<div class='s'>Pablo quitlajtlani se favor para Onésimo se tlatequipanojquetl tlen iaxca Filemón </div>
<div class='p'>
<span class="verse" id="PM1_8">8&#160;</span>Huajca nimitztlajtlanía se favor. Yonque nihuelisquía nimitznahuatisquía ica itequihuejcayo Cristo para xijchihua tlen quinamiqui, ax nimitznahuatis. 
<span class="verse" id="PM1_9">9&#160;</span>Pero pampa nimitzicnelía, san nimitztlajtlanía ni favor, na niPablo tlen nijpiya miyac xihuitl, huan tlen nitzactoc pampa nijtoquilía Cristo Jesús. 
<span class="verse" id="PM1_10">10&#160;</span>Nimitztlajtlanía ipampa Onésimo tlen niquita queja nocone pampa niquilhui itlajtol Toteco nica campa nitzactoc huan yajaya quineltocac. </div>
<div class='p'>
<span class="verse" id="PM1_11">11&#160;</span>Nijmati Onésimo ax más mitzpalehuiyaya quema aya choloyaya momaco, pero intla sampa tijselis para motlatequipanojca, ama yajaya mitzpalehuis miyac queja nojquiya nechpalehuía. 
<span class="verse" id="PM1_12">12&#160;</span>Huajca nimitztitlanilía Onésimo huan nijmachilía queja nimitztitlanilía noyolo pampa nelía niquicnelía. 
<span class="verse" id="PM1_13">13&#160;</span>Nijnequiyaya mocajtosquía nohuaya queja se tlen tinechtitlanilijtosquía para nechtequipanos nica campa nitzactoc pampa nitlacamanalohua nopa cuali tlajtoli tlen Jesucristo. 
<span class="verse" id="PM1_14">14&#160;</span>Pero pampa ax tijmatiyaya intla itztoya nohuaya, ax nijnequiyaya ma mocahua huan ica fuerza nimitzquixtilis se mocual tlatequipanojca. Nijnequi ica mopaquilis xijchihua tlen tiquita cuali para tijchihuas. 
<span class="verse" id="PM1_15">15&#160;</span>Huelis timoilhuis para Onésimo mitzcajtejqui para se tlalochtli para teipa huelis mocahuas mohuaya para nochipa. 
<span class="verse" id="PM1_16">16&#160;</span>Huan ama yajaya ayoc san se tlatequipanojquetl tlen tijcojtoc. Ama yajaya toicni ipan Jesucristo tlen niquicnelía huan tlen nijmati tiquicnelis nojquiya quema sampa itztos mohuaya para mitztequipanos. </div>
<div class='p'>
<span class="verse" id="PM1_17">17&#160;</span>Huajca intla tinechixmati queja nimoicni tlen tequiti mohuaya ipan itequi Jesucristo, xijseli Onésimo queja tinechselisquía. 
<span class="verse" id="PM1_18">18&#160;</span>Huan intla yajaya mitzixtequilijtoc se tlenijqui o intla mitztlahuiquilía se tlenijqui, xijtlali ipan nocuenta na. 
<span class="verse" id="PM1_19">19&#160;</span>Na niPablo nimitztlajcuilhuía ni tlajtoli ica noma: Nimitztlaxtlahuis. Pero ax nimitzilhuis quesqui tinechtlahuiquilía pampa nimitzpalehui xijneltoca Jesucristo. 
<span class="verse" id="PM1_20">20&#160;</span>Quena noicni, xijchihua ni favor huan sampa xijseli. Ya nopa nechpalehuis na huan nechyolchicahuas ipan Tohueyiteco. </div>
<div class='p'>
<span class="verse" id="PM1_21">21&#160;</span>Yeca nimitztlajcuilhuilía ni amatl pampa cuali nijmati tijchihuas tlen nimitzilhuía. Quena, nelía nijmati onpano tijchihuas nochi tlen nimitztlajtlanía. 
<span class="verse" id="PM1_22">22&#160;</span>Nojquiya xinechchihuili se favor huan xinechsencahuilis campa nicochis. Nijmati tijtlajtlanía Toteco para ma nechmajcahuaca ipan ni tlatzactli. Huan nijchiya para queja nopa panos para huelis niyas nimechpaxaloti. </div>
<div class='s'>Sequinoc tlacame quitlajpalojque Filemón </div>
<div class='p'>
<span class="verse" id="PM1_23">23&#160;</span>Mitzontlajpalohua Epafras tlen nohuaya itztoc ipan tlatzactli pampa camatiyaya tlen Jesucristo. 
<span class="verse" id="PM1_24">24&#160;</span>Nojquiya mitzontlajpalohuaj Marcos, Aristarco, Demas huan Lucas tlen nojquiya tequitij nohuaya ipan itequi Toteco. </div>
<div class='p'>
<span class="verse" id="PM1_25">25&#160;</span>Toteco Jesucristo ma quipiya hueyi iyolo ica imotonal. Queja nopa ma eli.</div><div class="footnote">
<hr />
</div>
</div></body></html>
