<!DOCTYPE html>
<html xmlns="http://www.w3.org/1999/xhtml" xmlns:epub="http://www.idpf.org/2007/ops" lang="npl" dir="ltr">
<head>
<meta charset="UTF-8" />
<link rel="stylesheet" href="epub.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width, height=device-height"/>
<title>Itlajtol Totajtsi Dios Tito 1</title>
</head>
<body dir='ltr'>
<ul class='tnav'>
<li><a href='index.xhtml'>Tito</a></li>
</ul><ul class='tnav'><li><a href='TIT.xhtml#TT1_0'>1</a></li>
<li><a href='TIT.xhtml#TT2_0'>2</a></li>
<li><a href='TIT.xhtml#TT3_0'>3</a></li>
</ul>

<div class='main' id='TT0_0'>

<div class='mt'>San Pablo kitlajkuililia n Tito  </div>
<div class='psalmlabel' id='TT1_0'> 1</div>
<div class='s'>Pablo kitlajkuililia n Tito </div>
<div class='p'>

<span class="verse" id="TT1_1">1&#160;</span>Ne Pablo, ni itetlakewal Dios iwa ni itlatitlanil Cristo Jesús. Ye onechtítlanki manikintlaneltokti akimeh Dios yokimpéjpenki para kuali makajsikamatikah kenomi tiyeknemiskeh, 
<span class="verse" id="TT1_2">2&#160;</span>iwa tikchiah nin yankuik nemílistli non Dios non amo tlakajkayawa yotechilih techmakas desde ijkuak ayamó okatka nin tlaltíkpaktli. 
<span class="verse" id="TT1_3">3&#160;</span>Iwa axa, itech ninteh tonatijmeh, Dios Totemakixti otechnextili itlajtol iwa onechmomachiti maniktetlapowi nin tlájtoli. 
<span class="verse" id="TT1_4">4&#160;</span>Tito, ijkí nimitsontlajkuililia, te tinokone porke san ken tiomeh tikneltokah Dios. Totajtsi Dios iwa Toteko Cristo Jesús mamitstlasojtlakah iwa mamitstiochiwakah iwa mamitsmakakah yolsewílistli. </div>
<div class='s'>Kenomi moneki manemikah n tlayakankeh </div>
<div class='p'>
<span class="verse" id="TT1_5">5&#160;</span>Ne onimitskajte kan isla de Creta para xikyakatlami n tekitl non ayakmó oniwéletki onikyakatlami, iwa para xikintlali tetajmeh non matlayakantokah kan moololoah n tlaneltokakeh, ijkó kemi onimitsnawati xikchiwa. 
<span class="verse" id="TT1_6">6&#160;</span>Se akin kinyakanas n tokniwah moneki mayeknemi ika iyolo chipawak ijkó amaka makitlajtlakolti. Amo makikajkayawa isiwa, iwa ipilwah makineltokakah Cristo Jesús para amaka makinteili kox amo tetlakitakeh noso teixnamikeh. 
<span class="verse" id="TT1_7">7&#160;</span>Porke, se akin okitekitlalijkeh makinyakana n tokniwah, imak kipixtok tlan iaxka Dios. Yika nochipa mayeknemi para amaka makitlajtlakolti. Matetlakita, amo mayeto satlawel kuejsi. Amo matlawantinemi nion mamokualanijtinemi, nion makineki tomi non amo chipawak. 
<span class="verse" id="TT1_8">8&#160;</span>Yej moneki mayeto se tlakatl non ika pakílistli makinseli akimeh kontlajpaloah icha, makichiwa nochipa tlan kuali, makipia kuali itlalnamikilis, mayeto yolchipawak, mamotemakti inawak Dios, iwa makimati kenomi moyeknawatis. 
<span class="verse" id="TT1_9">9&#160;</span>Nochipa makitemachti tlan milák kijtoa n kualitlájtoli non okimachtijkeh, para weletis kinyolchikawas oksikimeh ika kuali tlamáchtili, iwa makimati kenomi kinnankilis akimeh kitlajtolkokopah. </div>
<div class='p'>
<span class="verse" id="TT1_10">10&#160;</span>Porke onkateh miakeh non amo kinekih tetlakitaskeh, iwa tekil kipojtinemih tlan mach itla ipati iwa san tlakajkayajtinemih, ijkó kemi kichiwah akimeh kinekih ok matimosirkunsidarokah. 
<span class="verse" id="TT1_11">11&#160;</span>Nonteh moneki matikinkamatsakuakah, porke kinkuatlapololtijtokeh miakeh tokniwah intech inchajcha ika se amo kuali tlamachtílistli san para kitlaniskeh tomi. </div>
<div class='p'>
<span class="verse" id="TT1_12">12&#160;</span>Se profeta de ompa Creta, okijto: “N tlakah de Creta xolópijteh, toxkomeh, tlatsijkeh, iwa sa kemi yolkameh non tekuani.” 
<span class="verse" id="TT1_13">13&#160;</span>Iwa milák tlan okijto, yika te chikawak xikinnonotsa, para mamochikawa intlaneltokalis inawak Dios, 
<span class="verse" id="TT1_14">14&#160;</span>iwa amo makineltokakah tlan kipojtinemih n judíojteh, nion makintlakitakah akimeh ayakmó kineltokah tlan milák. </div>
<div class='p'>
<span class="verse" id="TT1_15">15&#160;</span>Akimeh kipia intlalnamikilis chipawak, nochi tlan onka chipawak, pero akimeh amo tlaneltokah nion kipia chipawak intlalnamikilis, amitla onka chipawak. Asta kipia intlalnamikilis iwa intlamachilis pochiktik. 
<span class="verse" id="TT1_16">16&#160;</span>Yejwah kijtoah kixmatih Dios, pero ika tlan kichijtinemih kinextiah amo milák. Semi tetlajyalti tlan kichijtinemih iwa amo kinekih kichiwaskeh tlan Dios tlanawatia, iwa nion se kuali tekitl weletih kichiwah.  </div>
<div class='psalmlabel' id='TT2_0'> 2</div>
<div class='s'>N kuali tlamachtílistli </div>
<div class='p'>
<span class="verse" id="TT2_1">1&#160;</span>Tito, nochipa xitlajto kemi kijtoa n kuali tlamachtílistli. 
<span class="verse" id="TT2_2">2&#160;</span>Xikinmili n tetajmeh non tlayakantokeh mayetokah yekmilajkameh, kuali matlalnamiktokah, iwa matetlakitakah, mayektlaneltokakah, matetlasojtlakah iwa mateajsikamatikah. 
<span class="verse" id="TT2_3">3&#160;</span>Noiwa n tenameh non tlayakantokeh manemikah kemi Dios kimonekiltia, iwa amo maxolopijtinemikah, nion mamowintikah. Yej mayetokah tenameh yekmilajkameh para makinnonotsakah 
<span class="verse" id="TT2_4">4&#160;</span>n siwameh non ok ichpokameh, kenomi moneki kintlasojtlaskeh inmokich iwa impilwah. 
<span class="verse" id="TT2_5">5&#160;</span>Noiwa makipiakah kuali intlalnamikilis, mayetokah yolchipawakeh, makiyekmokuitlawikah incha, mayetokah kualteh n siwameh iwa makintlakitakah inmokich, ijkó amaka kimawistetepewas itlajtol Dios. </div>
<div class='p'>
<span class="verse" id="TT2_6">6&#160;</span>Noiwa xikinyolchikawa n telpokameh manemikah ika kuali intlalnamikilis. 
<span class="verse" id="TT2_7">7&#160;</span>Te monewia kuali xikinmachti iwa mamitsitakah kuali tlan tikchiwa. Ijkuak tikinmachtis, xikinmachti ika moyolo chipawak iwa xiyeto tiyekmilajka. 
<span class="verse" id="TT2_8">8&#160;</span>Ika kuali motlajtol xikinnonotsa para amaka makijto amo ijkó tikinnonotsa. Ijkó san akin yetos, ijkuak kinekis nomechtlajtolkopas, mopijpinatis. </div>
<div class='p'>
<span class="verse" id="TT2_9">9&#160;</span>Xikinnajnawati n tlanémakteh<a href='#FN1' epub:type='noteref' class='noteref'>*</a> makintlakitakah intekowajwah. Nochi makichiwakah ika kuali inyolo iwa amo san matlananankilijtokah, 
<span class="verse" id="TT2_10">10&#160;</span>amo makintlachtekikah, yej makintlachilikah, ijkó oksikimeh makitakah kenijki kualtsi ijkuak itlajtol Dios Totemakixti techyakantinemi itech nochi tlan tikchiwah. </div>
<div class='p'>
<span class="verse" id="TT2_11">11&#160;</span>Dios, yotechnextili kenijki satlawel techtlasojtla, iwa ika non tlasojtlálistli non Ye techpialia, nochteh n tlaltikpaktlakah weletis momakixtiskeh. 
<span class="verse" id="TT2_12">12&#160;</span>Itlasojtlalis Dios techmachtia matikkawakah nochi tlan amokuali techyoltilanah itech nin tlaltíkpaktli. Nochipa matinemikah ika totlalnamikilis chipawak, matinemikah ika yolsewílistli iwa matikmopantikah Dios. 
<span class="verse" id="TT2_13">13&#160;</span>Noiwa techititika matikchixtokah ika pakílistli n iksemi tonati ijkuak walmuikas Toweyi Dios iwa Totemakixti Cristo Jesús ika nochi itlawilnextilis. 
<span class="verse" id="TT2_14">14&#160;</span>Cristo inewia omotemák para techmakixtis imak nochi tlan amokuali, iwa techchipawas de totlajtlakolwah iwa ijkó kinpejpenas tlakah yolchipawakeh, para makichiwakah tlan kuali. </div>
<div class='p'>
<span class="verse" id="TT2_15">15&#160;</span>Ye nin tlan moneki tikinmachtis, xikinnonotsa iwa xikinyolchikawa ika miak tekiwajyotl. Iwa amo xiktekawili aka mamitsixpanawi.  </div>
<div class='psalmlabel' id='TT3_0'> 3</div>
<div class='s'>Tlan moneki makichiwakah n tokniwah non kineltokah Cristo Jesús </div>
<div class='p'>
<span class="verse" id="TT3_1">1&#160;</span>Xikinmilnamikti n tlaneltokakeh makintlakitakah n tlanawatijkeh iwa n oksikimeh tekiwajkeh. Iwa sa makichixtokah ijkuak weletis kichiwaskeh tlan kuali. 
<span class="verse" id="TT3_2">2&#160;</span>Amo matepojpoakah, amo mamotekilmakakah, yej mayetokah kualteh n tlakah, iwa mamoyekwikakah iwan nochteh. </div>
<div class='p'>
<span class="verse" id="TT3_3">3&#160;</span>Yowejka, tejwah noiwa amaka otiktlakitaya iwa otikchiwaya san tlan tejwah otiknekiah. Otimoixpolojtinemiah iwa otikelewiayah tlan pitsotik. Iwa otikchijtinemiah tlan amokuali iwa otixikojmikiah, otechkokoliayah iwa otitekokoliayah. 
<span class="verse" id="TT3_4">4&#160;</span>Pero ijkuak Dios Totemakixti okinnextili iteiknomatilis iwa itlasojtlalis n tlaltikpaktlakah, 
<span class="verse" id="TT3_5">5&#160;</span>ijkuakó otechmakixtiko, amo por tejwah otikchijkeh itla kuali, yej porke Ye satlawel otechiknoma, iwa otechmakixti ika Iespíritu Santo. Ye otechpajpak para tikpiaskeh n yankuik nemílistli iwa otechyánkuili. 
<span class="verse" id="TT3_6">6&#160;</span>Iwa por Cristo Jesús Totemakixti, Dios otechmokemi ika Iespíritu Santo. 
<span class="verse" id="TT3_7">7&#160;</span>Ika itlasojtlalis Dios yotechseli kemi tiyolchipawakeh, iwa weletis tikpiaskeh nemílistli non áyik tlamis tla tikchiah tlan Dios yokijto techaxkatilis. </div>
<div class='p'>
<span class="verse" id="TT3_8">8&#160;</span>Nochi tlan nimitsilijtok milák. Yika nikneki nochipa xikinmilnamiktijto, ijkó akimeh kineltokah Dios nochipa makichiwakah tlan kuali. Nin tlamachtílistli tlawel kuali iwa weletis kimpalewis nochteh. 
<span class="verse" id="TT3_9">9&#160;</span>Amo ximonanankilikah ika tlájtolteh non amitla impati, nion amo ximonanankilikah ika tlapoálisteh non nomowejkatatawah onomechintlapowijkeh noso ika tlan kijtoa intlanawatil. Nochi noni amitla ipati iwa amo nomechpalewia. </div>
<div class='p'>
<span class="verse" id="TT3_10">10&#160;</span>Tla aka kinxexeloa n tlaneltokakeh, xiknonotsa se noso ojpatia, iwa tla amo mitskaki, xikonewalti mawia iwa ayakmó xikkawili mawalmokopa. 
<span class="verse" id="TT3_11">11&#160;</span>Ika noni ya tikmatis non tlakatl yokikalaki itech itsonteko tlan amokuali, iwa inewia motlajtlakoltia ika tlan kichiwa. </div>
<div class='p'>
<span class="verse" id="TT3_12">12&#160;</span>Ijkuak nimitstitlanilis n Artemas noso n Tíquico, techajsiti Nicópolis, porke yonikijto ompa nikpanoltis n sewaya. 
<span class="verse" id="TT3_13">13&#160;</span>Xikinpalewi ika nochi tlan tiweletis n abogado Zenas, iwa n Apolos, amitla makimpolo itech ojtli. 
<span class="verse" id="TT3_14">14&#160;</span>Ijkó tokniwah mamomachtikah makichiwakah tlan kuali iwa matlapalewikah ika tlan moneki akimeh kimpoloa, ijkó innemilis amo mayeto sanenka. </div>
<div class='s'>Pablo momakawa iwan Tito </div>
<div class='p'>
<span class="verse" id="TT3_15">15&#160;</span>Nochteh akimeh nika kateh nowa mitsontlajpaloah. Ompa techintlajpalili n totlasojikniwah tlaneltokakeh. </div>
<div class='p'>Dios manomechtiochiwa nochteh nomejwah.</div><div class="footnote">
<hr />
<aside epub:type='footnote' id="FN1"><p class="f"><a class="notebackref" href="#TT2_9"><span class="notemark">*</span> 2:9</a>
 <span class="ft">Tlanémakteh: N tlanémakteh kijtosneki non omonamakakeh</span></p></aside>

<hr />
</div>
</div></body></html>
