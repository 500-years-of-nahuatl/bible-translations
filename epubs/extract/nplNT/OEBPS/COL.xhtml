<!DOCTYPE html>
<html xmlns="http://www.w3.org/1999/xhtml" xmlns:epub="http://www.idpf.org/2007/ops" lang="npl" dir="ltr">
<head>
<meta charset="UTF-8" />
<link rel="stylesheet" href="epub.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width, height=device-height"/>
<title>Itlajtol Totajtsi Dios Colosenses 1</title>
</head>
<body dir='ltr'>
<ul class='tnav'>
<li><a href='index.xhtml'>Colosenses</a></li>
</ul><ul class='tnav'><li><a href='COL.xhtml#CL1_0'>1</a></li>
<li><a href='COL.xhtml#CL2_0'>2</a></li>
<li><a href='COL.xhtml#CL3_0'>3</a></li>
<li><a href='COL.xhtml#CL4_0'>4</a></li>
</ul>

<div class='main' id='CL0_0'>

<div class='mt'>San Pablo kintlajkuililia non de Colosas  </div>
<div class='psalmlabel' id='CL1_0'> 1</div>
<div class='s'>Pablo kintlajkuililia n tlaneltokakeh de Colosas </div>
<div class='p'>

<span class="verse" id="CL1_1">1&#160;</span>Ne Pablo, Dios okimonekilti maniyeto itlatematilti n Cristo Jesús. Ne iwa n tokni Timoteo, 
<span class="verse" id="CL1_2">2&#160;</span>nomechtlajkuililiah nomejwah tokniwah de Colosas akimeh nonteaxkawah inawak Dios: </div>
<div class='q'>Dios manomechtiochiwa ika iyekchiwalis iwa manomechmaka yolsewílistli itech nomoyolo. </div>
<div class='s'>Pablo motiotsajtsilia por tokniwah de Colosas </div>
<div class='p'>
<span class="verse" id="CL1_3">3&#160;</span>Nochipa timotlasojkamatih inawak Dios Itajtsi n Toteko Cristo Jesús ijkuak timotiotsajtsiliah por nomejwah. 
<span class="verse" id="CL1_4">4&#160;</span>Porke yotikmatkeh kenijki milák nonkineltokah n Toteko Cristo Jesús, iwa kuali nonkintlasojtlah nomokniwah iaxkawah Dios. 
<span class="verse" id="CL1_5">5&#160;</span>Nomejwah nonmoyolchikawah itech tlan nomechchia ilwikak. Porke nochi ni yononkikakeh omotetlapowi ijkuak ononkimatkeh n de milajka kualitlájtoli. 
<span class="verse" id="CL1_6">6&#160;</span>Nin kualitlájtoli non onomechtlapowijkeh, sentetl itech nin tlaltíkpaktli motetlapowijtinemi iwa miakeh kineltokatokeh. Ijkó kemi opé tlamochiwa nomowah desde neká tonati ijkuak sikin onomechtlapowijkeh itlasojtlalis Dios, iwa nomejwah ononkajsikamatkeh milák Dios nomechtlasojtla. 
<span class="verse" id="CL1_7">7&#160;</span>Nin kualitlájtoli onomechajsikamatilti tokni non tiktlasojtlah Epafras akin tekiti towah. Nomejwah ya nonkimatokeh ye se kuali tékitki inawak Cristo. 
<span class="verse" id="CL1_8">8&#160;</span>Ye yotechtlapowi kenomi nonkateh iwa otechmatilti kenijki nontetlasojtlah ika ichikawalis n Espíritu. </div>
<div class='p'>
<span class="verse" id="CL1_9">9&#160;</span>Yika, keman otikmatkeh, opé timotiotsajtsiliah inawak Dios para makichiwa tlan Ye kimonekiltia. Iwa itech nomoespíritu makichiwa xiixtlamatikah iwa nochi kuali xikajsikamatikah. 
<span class="verse" id="CL1_10">10&#160;</span>Ijkó weletis nonyeknemiskeh kemi kipiah de yeknemiskeh akimeh milák iaxkawah n Toteko, iwa nochipa weletis nonkichiwaskeh tlan kuali iwa tlan kipaktia, iwa ixmostla okachi nonkixmatiskeh n Totajtsi Dios. 
<span class="verse" id="CL1_11">11&#160;</span>Tejwah tiktlajtlaniliah Dios manomechchikawa ika iweletilis non weyixtok, para xikxikokah n tlaijyowílistli ika chikawálistli iwa pakílistli, 
<span class="verse" id="CL1_12">12&#160;</span>iwa nochipa matiktlasojkamatikah n Totajtsi Dios porke yotechyolyankuili para matikselikah tlan toaxka iwa n nochteh akimeh iaxkawah iwa nemih itech tláwili. 
<span class="verse" id="CL1_13">13&#160;</span>Dios otechmakixti imak iweletilis n tleyuálistli, iwa otechtlali kan tlanawatia Ikone non saikpanoa kitlasojtla, 
<span class="verse" id="CL1_14">14&#160;</span>Akin otechmakixti, iwa otechtlapojpolwi de totlajtlakolwah. </div>
<div class='s'>Cristo Ye Akin nochi kinawatia </div>
<div class='q'>
<span class="verse" id="CL1_15">15&#160;</span>Dios, Akin amo mota, omoteititiko itech Ikone, </div>
<div class='q'>Akin okatka teteachka de nochi tlan Dios okichijchi. </div>
<div class='q'>
<span class="verse" id="CL1_16">16&#160;</span>Por Cristo, Dios okichijchi nochi tlan onka kan ilwikak iwa itech tlaltíkpaktli, </div>
<div class='q'>nochi tlan amo mota iwa nochi tlan mota. </div>
<div class='q'>Noiwa okinchijchi n espíritus non tlanawatiah, </div>
<div class='q'>iwa kipiah weletílistli ipan nochi tlan onka, </div>
<div class='q'>iwa tlan omochijchi por Ye iwa para Ye. </div>
<div class='q'>
<span class="verse" id="CL1_17">17&#160;</span>Cristo yokatka ijkuak ayamitla okatka, </div>
<div class='q'>iwa ika ichikawalis nochi tlan onka kuali kajki. </div>
<div class='q'>
<span class="verse" id="CL1_18">18&#160;</span>Iwa nomejwah noiwa ya nonkimatokeh Cristo kinyakana akimeh kineltokah, </div>
<div class='q'>iwa akimeh kineltokah kimajmanah ikuerpo. </div>
<div class='q'>Iwa Cristo kiyolitijtok non kuerpo, </div>
<div class='q'>Ye Akin tetiachka omoyoliti de kan mikemeh, </div>
<div class='q'>para Ye matlanawatijto itech nochi tlan onka. </div>
<div class='q'>
<span class="verse" id="CL1_19">19&#160;</span>Ijkó Dios okinek kinextis nochi iweyilis itech Cristo Jesús, </div>
<div class='q'>
<span class="verse" id="CL1_20">20&#160;</span>Dios noiwa okimonekilti nochi tlan onka itech nin tlaltíkpaktli iwa tlan onka ilwikak makipia tlapojpolwílistli inawak, </div>
<div class='q'>iwa non tlapojpolwílistli otechmák ika tlan Cristo Jesús okichi ijkuak omikki iwa okitoya iesso ipan krus. </div>
<div class='p'>
<span class="verse" id="CL1_21">21&#160;</span>Achto, nomejwah ononkatkah wejka de Dios por tlan amo kuali ononkiyejyekoliayah iwa ononkichijtinemiah. 
<span class="verse" id="CL1_22">22&#160;</span>Pero axa Dios ken okinekia nomechtlalis iyakapa nonyolchipawakeh iwa nion se tlajtlákoli xikpiakah nion itla amo kuali manomechtlajtlakolti. Onomechtlapojpolwi ika imikilis Cristo Jesús non okijyowi itech ikuerpo. 
<span class="verse" id="CL1_23">23&#160;</span>Yika, moneki xiyektlakxilitokah iwa nochipa xikneltokakah ika nochi nomoyolo tlan ononkikakeh itech nin kualitlájtoli non temakixtia. Nin kualitlájtoli motetlapowijtok itech nochi n tlaltíkpaktli, iwa ne Pablo, nitlapalewia mamotetlapowi nin kualitlájtoli. </div>
<div class='s'>Pablo kinmatiltia n kualitlájtoli </div>
<div class='p'>
<span class="verse" id="CL1_24">24&#160;</span>Axa nipaki maya nitlaijyowia por nomejwah, porke ijkó nikajxitijti itech nokuerpo tlan okipolo kijyowis Cristo Jesús por akimeh kineltokah, yejwah non kimajmanah ikuerpo. 
<span class="verse" id="CL1_25">25&#160;</span>Dios onechtlali manitekiti para n tokniwah iwa manomechmatilti nochi itlajtol Dios. 
<span class="verse" id="CL1_26">26&#160;</span>Ijkó kemi moneki makixmatikah tlan yowejka Dios okitlaatijtoka iwa amaka okinextiliaya, pero axa Ye yokinnextiliko akimeh iaxkawah. 
<span class="verse" id="CL1_27">27&#160;</span>Dios okimonekilti makixmatikah akimeh iaxkawah nin weyi iwa kuajkualtsi tlatliokólili non kinmakas akimeh amo judíojteh. Iwa ye ni tlan nomejwah amo ononkimatiah, Cristo axa yolitok nomotech. Yika nonmoyolchikajtokeh itech tlan nonkiseliskeh ilwikak. </div>
<div class='p'>
<span class="verse" id="CL1_28">28&#160;</span>Tejwah titetlapowiah de itlajtol Cristo, iwa nochteh tikinyeknonotsah makajsikamatikah kuali, iwa mapewa mamoyekiskaltijtiwiah asta mamochikawakah kemi Cristo. 
<span class="verse" id="CL1_29">29&#160;</span>Ye ni tlan ika nimotekimaka, iwa nimochijchikawa ika nochi n chikawálistli iwa n weletílistli non Cristo nechmaka.  </div>
<div class='psalmlabel' id='CL2_0'> 2</div>
<div class='p'>
<span class="verse" id="CL2_1">1&#160;</span>Nikneki xikmatikah satlawel nimochijchikawa ni tekiti por nomejwah, iwa por non chantitokeh Laodisea, noiwa por nochteh non amo nechixmatih. 
<span class="verse" id="CL2_2">2&#160;</span>Nimotekimaka para yejwah mamoyolchikawakah iwa mamotlasojtlakah, iwa ika kuali intlalnamikilis, okachi mamochikawakah para makixmatikah tlan yowejka okitlaatijtoka Dios. Non tlatliokólili non otlaatitoka, Ye n Cristo. 
<span class="verse" id="CL2_3">3&#160;</span>Porke itech Cristo tlaatitok tlan miak ipati de tlan se weletis tlaixmatis iwa tlan se weletis kajsikamatis. 
<span class="verse" id="CL2_4">4&#160;</span>Ni nomechilia para amaka manomechkajkayawa ika kualtsi tlájtoli non amo milák. 
<span class="verse" id="CL2_5">5&#160;</span>Porke maya amo nonewia nika nomowah, noespíritu kajki nomowah, iwa nipaki ijkuak nikmati nomejwah kuali nonyeknemih iwa nochipa nontlaneltokah itech Cristo. </div>
<div class='p'>
<span class="verse" id="CL2_6">6&#160;</span>Yika, ijkó kemi ononkiselijkeh n Toteko Cristo Jesús, ijkó ixpa xinemikah, 
<span class="verse" id="CL2_7">7&#160;</span>ximoyektlakxilikah iwa ximoskaltijtiwiah itech Ye, iwa xiyektlaneltokakah kemi onomechmachtijkeh, iwa nochipa ximotlasojkamatikah inawak Dios. 
<span class="verse" id="CL2_8">8&#160;</span>Ximotlachilikah; amo kichiwa nomechkuatlapololtiskeh iwa nomechkajkayawaskeh nekateh tlamachtijkeh ika tlamachtílisteh non amitla impati, porke yejwah amo kitemachtiah itlajtol Cristo, yej san tlan kiyejyekoliah n tlaltikpaktlakah. 
<span class="verse" id="CL2_9">9&#160;</span>Porke nochi tlan kajki itech Dios, moixmatiltia itech Cristo. 
<span class="verse" id="CL2_10">10&#160;</span>Nomejwah nonkipixtokeh Dios itech nomoyolo, porke nonkitlakitah Cristo. Iwa Ye kinnawatia nochteh espíritus non kipiah weletílistli iwa tlanawatiah. </div>
<div class='s'>N sirkunsisión de Cristo </div>
<div class='p'>
<span class="verse" id="CL2_11">11&#160;</span>Iwa nomejwah akimeh nonkineltokah Cristo, noiwa nonsirkunsidaritokeh, pero amo porke onomechsirkunsidarojkeh itech nomonakayo, yej porke Cristo yonomechinkixtiliko nomotlajtlakolwah. Ye ni n sirkunsisión non Cristo techmaka. 
<span class="verse" id="CL2_12">12&#160;</span>Porke ijkuak ononmokuaatekijkeh, noni kijtosneki onomechtookakeh iwan Cristo, iwa ijkó noiwa onomechyolitijkeh iwan Ye, porke ononkineltokakeh iweletilis Dios okiyoliti de kan mikemeh. 
<span class="verse" id="CL2_13">13&#160;</span>Achto nomejwah ononmiktokah ixpa n Dios, porke onontlajtlakolchijtinemiah iwa porke amo ononsirkunsidaritokah. Pero axa Dios yonomechyoliti iwa Cristo, iwa yonomechtlapojpolwi de nochteh nomotlajtlakolwah. 
<span class="verse" id="CL2_14">14&#160;</span>Dios yotechtlapojpolwi nochi tlan yotiktewikiliayah por amo otiktlakitakeh n tlanawátili. Yika Ye okipojpolo itech krus nochi tlan amo otiweletiah otiktlaxtlawayah. 
<span class="verse" id="CL2_15">15&#160;</span>Ijkuak Cristo omikki itech krus, okinkixtili inweletilis iwa n tekiwajyotl n espíritus amokualteh. Iwa ijkuak yokiwikayah kimiktitiweh, okiteititi kenijki okintlantokah n espíritus amokualteh. </div>
<div class='s'>Xiktemokah tlan milák ipati ixpa n Dios </div>
<div class='p'>
<span class="verse" id="CL2_16">16&#160;</span>Yika, amaka manomechpijpinawi por tlan nonkikuah noso nonkonih, noso por amo non ilwichiwah ijkuak yankuik metsi, noso por amo nonkintlakitah n sábados tonatijmeh ijkuak mosewia n judíos. 
<span class="verse" id="CL2_17">17&#160;</span>Porke nochi noni, san otechixnextiliaya kemi se tlasekawilo Akin satepa walaskia, iwa Akin milák satepa walaskia, Ye ikuerpo Cristo. 
<span class="verse" id="CL2_18">18&#160;</span>Amo xikmokawilikah manomechkixtilikah nomotlatliokolil nekateh akimeh san mochijtinemih iknomeh iwa kinweyiliah n ángeles. Yejwah kijtojtinemih itech intejtemikilis kinmonextiliah ángeles. Pero mach milák. Semi moweyiliah san ika tlan yejwah kiyejyekoliah. 
<span class="verse" id="CL2_19">19&#160;</span>Yejwah mach kinekih kitlakitaskeh Cristo, Akin techyakana kemi itsonteko tinochteh non tikneltokah. Tejwah tikateh itech Cristo, kemi se kuerpo non sasalitokeh iomiowah, ijkó kemi Dios okimonekilti; iwa timoskaltiah iwa timochikawah ika n chikawálistli non Ye techmaka. </div>
<div class='p'>
<span class="verse" id="CL2_20">20&#160;</span>Tla nomejwah yononmikkeh iwan Cristo, iwa ayakmó nonkitlakitah tlan kitlakitah n tlaltikpaktlakah, ¿tleka ok nonkimokawiliah manomechyakanakah ika tlanawátilteh kemi ninteh? 
<span class="verse" id="CL2_21">21&#160;</span>“Amo xikonana, amo xikkua, amo xiktelko.” 
<span class="verse" id="CL2_22">22&#160;</span>Nochi tlákuali iwa nochi tlan se koni tlami ijkuak se kitekitiltia, iwa nochi tlan ika onomechnawatiayah san okintlalijkeh n tlaltikpaktlakah. 
<span class="verse" id="CL2_23">23&#160;</span>Tlan yejwah otlanawatijkeh, mota kemi milák techpalewiskia. Porke ijkuak yejwah motlaijyowiltiah iwa moiknotlasojtlah, nesi kemi okachi kimatih kenijki kiweyiliskeh Dios. Pero nochi tlan kichiwah mach weleti kimpalewia ijkuak kinyoltilana tlan amokuali kelewiah inkuerpo.  </div>
<div class='psalmlabel' id='CL3_0'> 3</div>
<div class='p'>
<span class="verse" id="CL3_1">1&#160;</span>Yika, tla nomejwah yononmoyolitijkeh iwan Cristo, xiktemokah nochi tlan onka itech ilwikak, kan Cristo ewatok iyekma n Totajtsi Dios. 
<span class="verse" id="CL3_2">2&#160;</span>Xiktlalikah nomotlachialis itech tlan onka ilwikak, iwa amo itech tlan onka itech nin tlaltíkpaktli. 
<span class="verse" id="CL3_3">3&#160;</span>Porke nomejwah yononmikeh iwan Cristo, iwa axa nonkipiah nomoyolitilis tlaatitok iwa Cristo itech Dios. 
<span class="verse" id="CL3_4">4&#160;</span>Cristo Ye Akin kichiwa matiyolitokah, iwa ijkuak walmuikas, nomejwah íwa nonyetoskeh, iwa nonkisepampiaskeh iweyilis. </div>
<div class='s'>Tlan achto otikchiwayah moneki pojpoliwis </div>
<div class='p'>
<span class="verse" id="CL3_5">5&#160;</span>Yika, xikpojpolokah tlan amo kuali kelewia nomokuerpo. Amaka mamokalakijtinemi iwan se non amo isiwa, nion manemi itech tlan pitsotik, nion mamotemaka imak tlan amokuali kelewia ikuerpo, nion makitlawelneki tomi, porke tla ijkó nonkichiwah, noni yaskia kemi nonkinweyilijtoskiah diostsitsinteh. 
<span class="verse" id="CL3_6">6&#160;</span>Por nochi ni, walmuikas ikualanilis Dios impah akimeh amo kitlakitah. 
<span class="verse" id="CL3_7">7&#160;</span>Iwa nomejwah, achto ijkó ononnentinemiah itech ninteh tlajtlákolteh. </div>
<div class='p'>
<span class="verse" id="CL3_8">8&#160;</span>Pero axa xikinkawakah nochteh ninteh tlajtlákolteh: Ayakmó xikualankamikikah, ayakmó xikualanikah, ayakmó xitewikaltikah, ayakmó fiero xitlajtokah de oksikimeh, nion ayakmó ximokamanalwikah. 
<span class="verse" id="CL3_9">9&#160;</span>Ayakmó ximokajkayawakah, porke nomejwah yononkikajkeh tlan achto onomechyolijtlakoaya iwa yononmoyankuilijkeh. 
<span class="verse" id="CL3_10">10&#160;</span>Pero axa Dios yonomechyankuili. Yika, ximoixtlamachtikah itech Cristo iwa ixmostla ximoyolpatlatiwiah para nonyetoskeh kemi n Totajtsi Akin otechchijchi. 
<span class="verse" id="CL3_11">11&#160;</span>Inawak Dios ayakmitla ipati tla se judío noso amó, tla se kajki sirkunsidado noso amó. Amitla ipati tla se de wejka, tla se amo tlaixmati, tla se tlanémaktli noso amó. Porke Cristo okachi miak ipati ke nochi tlan onka, iwa Ye kajki intech nochteh akimeh kineltokah. </div>
<div class='p'>
<span class="verse" id="CL3_12">12&#160;</span>Dios nomechtlasojtla iwa yonomechpéjpenki para xikmajmanakah ialtépeu yolchipawak, yika ximokemelokah ika nochi tlan nomechpalewis iwa xiteiknomatikah, xiktechiwilikah tlan kuali, ximotsikitsintilikah, xiyetokah nonyolyamankeh iwa xitexikokah. 
<span class="verse" id="CL3_13">13&#160;</span>Xitexikokah iwa ximotlapojpolwikah. Iwa tla se nomokni onomechchiwili itla amo kuali, xiktlapojpolwikah, ijkó kemi Cristo onomechtlapojpolwi. 
<span class="verse" id="CL3_14">14&#160;</span>Iwa tlan okachi ipati, iwa weyi kijtosneki: ximotlasojtlakah iwan oksikimeh, porke n tlasojtlálistli, ye tlan techyekseitilia. 
<span class="verse" id="CL3_15">15&#160;</span>Noiwa xikkawilikah Dios makiyakana ika iyolsewilis nomoyolo, yika Dios onoméchnotski para xikmajmanakah san se kuerpo. Iwa nochipa ximotlasojkamatikah. </div>
<div class='p'>
<span class="verse" id="CL3_16">16&#160;</span>Itlajtol Cristo machantito nochipa itech nomoyolo. Ximosepannonotsakah iwa ximosepanyekuikakah ika kuali ixtlamatílistli. Xiktlakuikilikah Dios ika nochi nomoyolo ika salmos iwa ika tlakuíkalteh non kiweyiliah, iwa ika tlakuíkalteh non tlatiochiwah. 
<span class="verse" id="CL3_17">17&#160;</span>Iwa nochi tlan nonkichiwah noso nonkijtoah, xikchiwakah itech Itoka n Toteko Cristo Jesús, iwa ximotlasojkamatikah inawak Totajtsi Dios itech Cristo Jesús. </div>
<div class='s'>Kenomi moneki manemikah tokniwah </div>
<div class='p'>
<span class="verse" id="CL3_18">18&#160;</span>Siwameh, xiktlakitakah nomookich, porke ijkó moneki kichiwaskeh akimeh kitlakitah Dios. 
<span class="verse" id="CL3_19">19&#160;</span>Tlakah, xiktlasojtlakah nomosiwa iwa amo san xikinmajwatokah. 
<span class="verse" id="CL3_20">20&#160;</span>Tepilwah, xikintlakitakah nomotajwah porke ijkó kipaktia n Toteko. 
<span class="verse" id="CL3_21">21&#160;</span>Tetajmeh, amo xikinkuakualanikah nomopilwah, para amo mamosojsotlawakah. 
<span class="verse" id="CL3_22">22&#160;</span>Tlanémakti,<a href='#FN1' epub:type='noteref' class='noteref'>*</a> xiktlakitakah nomoteko, amo sanwel ijkuak nomechonitok, san para kuali nonmokawaskeh iwa, yej xiyektekitikah para nonkipaktiskeh n Toteko. 
<span class="verse" id="CL3_23">23&#160;</span>Nochi tlan nonkichiwah, xikyekchiwakah, kemi nonkichiwilijtoskiah n Toteko Cristo Jesús iwa amo san para n tlakah. 
<span class="verse" id="CL3_24">24&#160;</span>Porke ya nonkimatokeh, Toteko Dios nomechmakas n tlatliokólili non yonomechili nomechmakas. Porke nonkitekitiliah Cristo akin milák Nomoteko. 
<span class="verse" id="CL3_25">25&#160;</span>Pero akin kichiwa tlan amokuali, kiselis itlaxtlawil de tlan amokuali yokichi. Porke Totajtsi Dios amo san techikotlasojtla.  </div>
<div class='psalmlabel' id='CL4_0'> 4</div>
<div class='p'>
<span class="verse" id="CL4_1">1&#160;</span>Nomejwah tekowajkeh xikinyekwikakah nomotlakawah. Xikilnamikikah nomejwah noiwa nontetlakawah inawak Dios non kajki ilwikak. </div>
<div class='p'>
<span class="verse" id="CL4_2">2&#160;</span>Nochipa ximotiotsajtsilikah, xiijsatokah iwa ximotlasojkamatikah inawak Dios. 
<span class="verse" id="CL4_3">3&#160;</span>Noiwa ximotiotsajtsilikah por tejwah, para Dios matechkawili matitetlapowikah de n kualitlájtoli de Cristo, porke por nin kualitlájtoli non amaka okimatia axa onechtsakeh. 
<span class="verse" id="CL4_4">4&#160;</span>Ximotiotsajtsilikah para ijkuak nitetlapowis de nin kualitlájtoli, kuali manikteajsikamatilti. </div>
<div class='p'>
<span class="verse" id="CL4_5">5&#160;</span>Xikmatikah ximowikakah kuali iwa n tlakah non amo kineltokah Dios, para amo sanenka nonkintlapowiskeh. 
<span class="verse" id="CL4_6">6&#160;</span>Nomotlajtol nochipa mateyolpakti iwa amo xikinsojsotlawakah, iwa xikmatikah kenomi nontlanankiliskeh ijkuak itla nomechtlajtlaniskeh. </div>
<div class='s'>Pablo kintlajpaloa iwa momakawa </div>
<div class='p'>
<span class="verse" id="CL4_7">7&#160;</span>Tokni Tíquico non satlawel tiktlasojtlah, nomechtlapowis kenomi nika, ye se tékitki yekmilajka iwa nechpalewia itech iteki n Toteko. 
<span class="verse" id="CL4_8">8&#160;</span>Yika, onomechtitlanili para manomechmatilti kenijki tikateh iwa manomechyolchikawa. 
<span class="verse" id="CL4_9">9&#160;</span>Noiwa yawi tokni non satlawel tiktlasojtlah Onésimo, ye se de nomejwah. Yejwah nomechiliskeh nochi tlan tlamochijtok ik nika. </div>
<div class='p'>
<span class="verse" id="CL4_10">10&#160;</span>Nomechtlajpaloa Aristarco, non iwa nitsaktok, noiwa nomechtlajpaloa n Marcos, iprimo n Bernabé. Ya nonkimatokeh kenijki nonkiyekseliskeh n Marcos tla nomechtlajpaloti. 
<span class="verse" id="CL4_11">11&#160;</span>Noiwa nomechontlajpaloa Jesús, akin noiwa kinotsa Justo. Sanwel ninteh judíojteh non kineltokah Cristo Jesús tekititiwitseh nowa itech iteki n Totajtsi Dios, iwa akimeh intech nimoyolchikawa. 
<span class="verse" id="CL4_12">12&#160;</span>Noiwa nomechtlajpaloa Epafras, ye de nomoaltepeu iwa kuali kitekitilia n Cristo Jesús. Ye nochipa motiotsajtsilia chikawak por nomejwah para kuali ximokitskijtokah itech Cristo, para xikmosenmakakah itech tlan Dios kimonekiltia xikchiwakah. 
<span class="verse" id="CL4_13">13&#160;</span>Ne nonewia onikitak Epafras satlawel motekipachoa por nomejwah, noiwa por non chantitokeh Laodisea iwa Hierápolis. 
<span class="verse" id="CL4_14">14&#160;</span>Nomechtlajpaloa n tepajti Lucas non satlawel niktlasojtla, noiwa n Demas nomechontlajpaloa. </div>
<div class='p'>
<span class="verse" id="CL4_15">15&#160;</span>Xikintlajpalokah n tokniwah non chantitokeh Laodisea. Noiwa xiktlajpalokah n Ninfas iwa nochteh non moololoah icha. 
<span class="verse" id="CL4_16">16&#160;</span>Satepa ijkuak yononkiamapojkeh nin amatlajkuíloli, xiktitlanikah Laodisea para ompa makiamapoakah n tokniwah. </div>
<div class='p'>Nomejwah noiwa xikamapoakah n amatlajkuíloli non yejwah nomechaltitlaniliskeh. 
<span class="verse" id="CL4_17">17&#160;</span>Noiwa xikilikah n Arquipo: “Xikyekchiwa n tekitl non Toteko Cristo omitsmaktili.” </div>
<div class='p'>
<span class="verse" id="CL4_18">18&#160;</span>Ne Pablo, nonewia nomechtlajkuililia. Xikilnamikikah nitsaktok. </div>
<div class='p'>Dios manomechtiochiwa ika iyekchialis.</div><div class="footnote">
<hr />
<aside epub:type='footnote' id="FN1"><p class="f"><a class="notebackref" href="#CL3_22"><span class="notemark">*</span> 3:22</a>
 <span class="ft">tlanémakti: Achto ijkuak n tlakah okitewikiliayah miak tomi iwa ayakmó oweletiah okikopayah, okinamakayah. N tlakatl non okitewikiliayah non tomi, okinamakaya kemi yolkameh monamakah. Iwa ijkó okimokopiliaya itomi, iwa ijkuak okitekitiliayah n tlakatl non okinko amitla okintlaxtlawiaya. Iwa okimpixtoka icha iwa okintekitiltiaya san tlan oras okinekia porke amo okinpixtoka kemi tlakéwalteh yej kemi tlanemakti.</span></p></aside>

<hr />
</div>
</div></body></html>
