<!DOCTYPE html>
<html xmlns="http://www.w3.org/1999/xhtml" xmlns:epub="http://www.idpf.org/2007/ops" lang="nhi" dir="ltr">
<head>
<meta charset="UTF-8" />
<link rel="stylesheet" href="epub.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width, height=device-height"/>
<title>In Yancuic Tlahtolsintilil 1 TESALONICENSES 1</title>
</head>
<body dir='ltr'>
<ul class='tnav'>
<li><a href='index.xhtml'>1 TESALONICENSES</a></li>
</ul><ul class='tnav'><li><a href='1TH.xhtml#H11_0'>1</a></li>
<li><a href='1TH.xhtml#H12_0'>2</a></li>
<li><a href='1TH.xhtml#H13_0'>3</a></li>
<li><a href='1TH.xhtml#H14_0'>4</a></li>
<li><a href='1TH.xhtml#H15_0'>5</a></li>
</ul>

<div class='main' id='H10_0'>

<div class='mt2'>Niachtoh amatlahcuilol in teotlatitlantli Pablo tlen oquimihcuiluilih in tlaniltocanih </div>
<div class='mt'>Tesalonicenses  </div>
<div class='psalmlabel' id='H11_0'> 1</div>
<div class='s'>Pablo quintlahpaloua in tlaniltocanih tlen chanchiuah Tesalónica </div>
<div class='p'>

<span class="verse" id="H11_1">1&#160;</span>Neh Pablo, iuan Silvano<a href='#FN1' epub:type='noteref' class='noteref'>*</a> uan Timoteo, itnamechontlahcuiluiliah namehuantzitzin tlaniltocanih tlen namonchanchiuah Tesalónica, naquin namonpouih inauactzinco in toTahtzin Dios uan toTecotzin Jesucristo. In toTahtzin Dios uan toTecotzin Jesucristo manamechonpialican tetlasohitalistli, uan ninseuilitzin mai namouantzin. </div>
<div class='s'>Pablo motlasohcamati inauactzinco Dios nic paqui ica in tlaniltocanih tlen pouih Tesalónica </div>
<div class='p'>
<span class="verse" id="H11_2">2&#160;</span>Nochipa itmotlasohcamatih inauactzinco Dios por nochi namehuantzitzin, uan itmotlatlautiliah por namehuantzitzin ihcuac itmonochiliah. </div>
<div class='m'>
<span class="verse" id="H11_3">3&#160;</span>Uan nochipa itquilnamiquih inauactzinco in toTahtzin Dios in tiquitl tlen nanconchiutoqueh nic namontlaniltocah, uan in chicauac tiquitl tlen nanconchiuah ica namotetlasohtlalis, uan quen amo nanconcauah in nichialistli tlen nanconpiah inauactzinco in toTecotzin Jesucristo. </div>
<div class='m'>
<span class="verse" id="H11_4">4&#160;</span>Itmatoqueh, nocniuan tlasohten de Dios, nic Yehuatzin onamechonpihpin. </div>
<div class='m'>
<span class="verse" id="H11_5">5&#160;</span>Pues ihcuac otnamechonmatiltihqueh in tlahtol tlen cualica temaquixtilistli, amo san ica tlahtol otnamechonmatiltitoh, tla yeh noiuqui ica nichicaualis in Espíritu Santo, uan yec otnamechonmatiltihqueh nic nin tlahtol yeh milauac. Yec nanconmatih quen otnininqueh namonauac uan quen ottemohqueh tlen cuali para namehuantzitzin. </div>
<div class='p'>
<span class="verse" id="H11_6">6&#160;</span>Uan namehuantzitzin onamonpeuqueh nantechonniuiliah tehuan uan in toTecotzin Jesús, pues onanconsilihqueh nitlahtoltzin ica paquilistli tlen temactia in Espíritu Santo, masqui itzalan mic ixnamictli. </div>
<div class='m'>
<span class="verse" id="H11_7">7&#160;</span>Uan ohcon nochtin in tlaniltocanih tlen cateh Macedonia uan Acaya axan tlachiah namotichtzin uan namechonniuiliah. </div>
<div class='m'>
<span class="verse" id="H11_8">8&#160;</span>Pues ica namehuantzitzin opeu moxinia nitlahtoltzin in toTecotzin amo san Macedonia uan Acaya, tlamo noiuqui ic nouiyan icmatih de namotlaniltoquilis inauactzinco Dios. Ica non tehuan hasta acmo moniqui itlah itquimiluisqueh. </div>
<div class='m'>
<span class="verse" id="H11_9">9&#160;</span>Pues yehuan mismo ictematiltiah quen cualtzin onantechonsilihqueh, uan quen onamonmoyolcuipqueh onanquimoncauqueh tlen quinteneuah dioses uan onamonpeuqueh nancontiquitiliah Dios naquin meuiltihticah uan milauac Dios. </div>
<div class='m'>
<span class="verse" id="H11_10">10&#160;</span>Uan ictematiltiah quen axan nanconchiah maualmouica de iluicac niConetzin Dios, yen Jesús, naquin Dios oconyancuicayolitih itich miquilistli, uan naquin techonmaquixtia den temohtih tlatzacuiltil tlen ualahtoc.  </div>
<div class='psalmlabel' id='H12_0'> 2</div>
<div class='s'>Nitiquiu in Pablo itich in altipetl Tesalónica </div>
<div class='p'>
<span class="verse" id="H12_1">1&#160;</span>Namehuantzitzin, nocniuantzitzin, noiuqui yec nanconmatoqueh amo oyah sannencah ihcuac otnamechonitatoh. </div>
<div class='m'>
<span class="verse" id="H12_2">2&#160;</span>Pues masqui achtoh otechtlahyouiltihcah uan tlensa otechchiuilihcah ihcuac otcatcah Filipos, quen ya nanconmatih, Dios otechmactih chicaualistli, uan ohcon otmixeuihqueh otnamechonmatiltihqueh in tlahtol tlen cualica temaquixtilistli tlen ualeua itich Yehuatzin, masqui itlatzalan mic ixnamictli. </div>
<div class='m'>
<span class="verse" id="H12_3">3&#160;</span>Amo otnamechonmachtihqueh tlen amo yec tlamachtilis, dion amo otnamechonmachtihqueh ica tlayoluilis tlen amo chipauac, dion ica tlacahcayaualis. </div>
<div class='m'>
<span class="verse" id="H12_4">4&#160;</span>Amo, tla yeh ittematiltiah in tlahtol tlen cualica temaquixtilistli nic Dios oconyequitac, uan otechonyolchicauilih mattematiltican, amo para itquinpaquilismacasqueh in tlacameh, tlamo yen Dios, naquin yec contlatlata in toyolo. </div>
<div class='m'>
<span class="verse" id="H12_5">5&#160;</span>Ya nanconmatoqueh, amo queman otnamechoniluihqueh itlah cualtzin tlahtol san para itnamechonpaquilismacasqueh, dion itlah nitlamil para itnamechonquixtilisqueh tomin. Dios comomachitia nic nochi non milauac. </div>
<div class='m'>
<span class="verse" id="H12_6">6&#160;</span>Noiuqui amo queman ottemohqueh matechuehcapantlalican in tlacameh, dion namehuantzitzin dion ocsiquin; masqui milauac queh titlatitlancauan Cristo ouilisquia itchiuasqueh nimohsiuil namonauactzinco. </div>
<div class='m'>
<span class="verse" id="H12_7">7&#160;</span>Yehyeh otpixqueh tetlasohtlalis namouantzin, ohcon quemeh se temaman ica tzopelic tetlasohtlalistli quimita niconeuan. </div>
<div class='m'>
<span class="verse" id="H12_8">8&#160;</span>Ohcon tehuan tlailiuis itnamechonniquih, pues ihcuac otnamechonmactihqueh in tlahtol tlen cualica temaquixtilistli tlen ualeua de Dios, otniquisquiah tla sauil amo sayehua matnamechonmactican, tlamo noiuqui hasta in toyolilis, ipampa in tetlasohtlalis tlen simi itnamechonpialiah. </div>
<div class='m'>
<span class="verse" id="H12_9">9&#160;</span>Nanconmatoqueh, nocniuantzitzin, quen chicauac ottiquitqueh uan otmochicauqueh ittlanisqueh tlen ic itpanosqueh. Ottiquitiah tlahcah uan youac nic amo otniqueh tisqueh se tlamemel innauac dion semeh namehuantzitzin, uan ohcon otnamechonmatiltihqueh in tlahtol tlen cualica temaquixtilistli tlen ualeua de Dios. </div>
<div class='p'>
<span class="verse" id="H12_10">10&#160;</span>Namehuantzitzin tlaniltocanih, cuali onanconitaqueh, uan Dios noiuqui, quen chipauac uan yec otnininqueh namonauac, uan amo catqui itlah tlen uilis techixteneuilisqueh. </div>
<div class='m'>
<span class="verse" id="H12_11">11&#160;</span>Sannoiuqui nanconmatoqueh quen tehuan quemeh se tepapan inauac niconeuan, sehse otnamechonyolchicauayah, otnamechonyolseuayah, uan </div>
<div class='m'>
<span class="verse" id="H12_12">12&#160;</span>otnamechonnahnauatayah xonninimican quen icnamiqui ninimisqueh naquin pouih inauactzinco Dios, naquin namechonnotza xonteuantican campa motlanauatilia uan itich nimouisticachantzin. </div>
<div class='p'>
<span class="verse" id="H12_13">13&#160;</span>Ica nin tehuan nochipa itmotlasohcamatih inauactzinco Dios, nic ihcuac otnamechonmatiltihqueh nitlahtoltzin, onanconsilihqueh amo quemeh intlahtol in tlacameh, yehyeh onanconsilihqueh ohcon quen milauac ipanti: itlahtoltzin Dios. Uan non itlahtoltzin tiquiti itich namoyolo namehuantzitzin in tlaniltocanih. </div>
<div class='m'>
<span class="verse" id="H12_14">14&#160;</span>Namehuantzitzin, nocniuantzitzin, onamonmochiuacoh quemeh in tlaniltocanih iaxcauan Dios tlen cateh Judea naquin pouih inauactzinco Cristo Jesús; pues onamontlapanoqueh inmac namochancaicniuan griegos sannoiuqui ohcon quemeh in tlaniltocanih tlen pouih Judea otlapanoqueh inmac ninchancaicniuan judíos. </div>
<div class='m'>
<span class="verse" id="H12_15">15&#160;</span>Yehuan in judíos ocmictihqueh in toTecotzin Jesús, quemeh noiuqui achtoh yoquinmictihcah in teotlanauatanih, uan tehuan cansa yotechquihquixtihqueh. Yehuan amo icpaquilismacah Dios uan quincocoliah nochtin in tlacameh, </div>
<div class='m'>
<span class="verse" id="H12_16">16&#160;</span>pues yehuan amo techcauah matquinnonotzacan naquin amo judíos in tlahtol tlen cualica temaquixtilistli para mamomaquixtican. Ohcon nochipa motlahtlacolmemeltihtiueh hasta campa uilih. Uan nicualanilitzin Dios catqui sansimi intich. </div>
<div class='s'>Pablo icniqui ocsipa quimitatiu in tlaniltocanih tlen chanchiuah Tesalónica </div>
<div class='p'>
<span class="verse" id="H12_17">17&#160;</span>Pero tehuan, nocniuantzitzin, masqui otechihcuanihqueh de namehuantzitzin quesqui tonal uan acmo otnamechonitayah, otnamechonpiayah itich in toyolo, uan ica non tehuan simi ottemouayah itnamechonitasqueh. </div>
<div class='m'>
<span class="verse" id="H12_18">18&#160;</span>Ica non yotniquiah itnamechonitatiueh. Neh, Pablo, micpa yonyasquia, pero Satanás otechtlatzacuilih. </div>
<div class='m'>
<span class="verse" id="H12_19">19&#160;</span>¿Pues tlamilauca, aquih tlamo namehuantzitzin naquin namonpouih toyolchicaualis, topaquilis, tocorona tlen ica uilis itmosinisqueh iixpan in toTecotzin Jesucristo ihcuac ualmouicatzinos? </div>
<div class='m'>
<span class="verse" id="H12_20">20&#160;</span>Yeh yen namehuantzitzin in touehcapantlalilis uan in topaquilis.  </div>
<div class='psalmlabel' id='H13_0'> 3</div>
<div class='s'>Pablo octitlan in Timoteo macmatih quenih catqui nintlaniltoquilis in Tesalonicenses </div>
<div class='p'>
<span class="verse" id="H13_1">1&#160;</span>Ica non, ihcuac acmo otxicohqueh amo itmatih quenih namonpanouah namehuantzitzin, otmononotzqueh uan otyoluihqueh itmocauasqueh tosel Atenas, </div>
<div class='m'>
<span class="verse" id="H13_2">2&#160;</span>uan ittitlanisqueh manamechonitah in Timoteo, tocniu itich in tlaniltoquilis, [itlaqueualtzin Dios] naquin iuan itsepantiquitih ittematiltiah in tlahtol tlen cualica temaquixtilistli tlen ictematiltia de Cristo. Ottitlanqueh manamechonchicaua uan manamechonyoleua itich namotlaniltoquilis, </div>
<div class='m'>
<span class="verse" id="H13_3">3&#160;</span>para ohcon amaquin mayolometi ica in tlapanolis tlen itzalan namoncateh. Ya nanconmatih uilica itpanotasqueh itich in tlahyouilistli. </div>
<div class='m'>
<span class="verse" id="H13_4">4&#160;</span>Ihcuac oc otcatcah namouantzin, yotnamechoualmatiltihtayah nic itnochtin otpanotasquiah itich tlapanolistli, uan ohcon mochiutiu, quemeh ya nanconmatih. </div>
<div class='m'>
<span class="verse" id="H13_5">5&#160;</span>Ica non, ihcuac sansimi acmo onxicoh, ontlatitlan macmatitin quenih catqui namotlaniltoquilis, amo yeh yonamechonuitzitih in tetlahtlacolchiualtani uan in tiquitl tlen yotchiuqueh yoyah sannencah. </div>
<div class='p'>
<span class="verse" id="H13_6">6&#160;</span>Uan axan in Timoteo youalmocuip yonamechonitato, uan technonotza quen cuali yaui namotlaniltoquilis uan namotetlasohtlalis, uan nic nochipa nantechonilnamiquih ica paquilistli uan nanconnictoqueh nantechonitasqueh, sannoiuqui quemeh tehuan itniquih itnamechonitasqueh. </div>
<div class='m'>
<span class="verse" id="H13_7">7&#160;</span>Ica non, tocniuantzitzin, masqui ittlapanouah uan ittlahyouiah, otyolohsehseuqueh ica namehuantzitzin ihcuac otmatqueh namoncateh cuali itich namotlaniltoquilis. </div>
<div class='m'>
<span class="verse" id="H13_8">8&#160;</span>Axan itmachiliah queh otyancuicayolqueh, nic otmatqueh namonyequihcatoqueh itich in tlaniltoquilis inauactzinco in toTecotzin. </div>
<div class='m'>
<span class="verse" id="H13_9">9&#160;</span>Ica non, amo cah tlenoh ica uilis itmotlasohcamatisqueh inauactzinco Dios por nochtin namehuantzitzin, nic ica namehuantzitzin itpiah ueyi paquilis inauactzinco Yehuatzin. </div>
<div class='m'>
<span class="verse" id="H13_10">10&#160;</span>Ica tonal uan ica youal simi itmotlatlautiah inauactzinco, matuilican ocsipa matnamechonitacan, uan ohcon itnamechonmatlanisqueh mamahxiti tlen oc namechonpoloua itich namotlaniltoquilis. </div>
<div class='p'>
<span class="verse" id="H13_11">11&#160;</span>In toTahtzin Dios uan toTecotzin Jesús maontlayacanacan itich in toohui, uan ohcon matuilican matnamechonitatin. </div>
<div class='m'>
<span class="verse" id="H13_12">12&#160;</span>In toTecotzin macmochiuilihtzino mamoscalti uan simi mamiquiya namotetlasohtlalis, uan ohcon xonmosepantlasohtlacan namehuantzitzin uan iuan nochtinten, ohcon quemeh tehuan itnamechontlasohtlah namehuantzitzin. </div>
<div class='m'>
<span class="verse" id="H13_13">13&#160;</span>Yehuatzin manamechonmacti chicaualistli itich namoyolo, para ohcon xonmosicantlalican den tlahtlacol, uan amotlen manamechonixteneuilican iixpantzinco in toTahtzin Dios ihcuac in toTecotzin Jesús ualmouicas inuan nochtin niaxcatzitzin.  </div>
<div class='psalmlabel' id='H14_0'> 4</div>
<div class='s'>Quenih comopactilihtzinoua Dios maseninimi </div>
<div class='p'>
<span class="verse" id="H14_1">1&#160;</span>Nocniuantzitzin, tlen ocsiqui inniqui innamechoniluis yeh yeh nin: tehuan yotnamechonnextilihqueh quenih moniqui seninimis uan ohcon secpaquilismacas Dios, uan tlamilauca ohcon ya namonninimih. Ica non itnamechontlatlautiah uan itnamechonnahnauatiah ica nitoocaatzin in toTecotzin Jesús, ohcon ixconchiuacan ocachi uan ocachi. </div>
<div class='p'>
<span class="verse" id="H14_2">2&#160;</span>Pues ya nanconmatih in tlamachtilis tlen otnamechonmactihqueh ica nitoocaatzin in toTecotzin Jesús: </div>
<div class='m'>
<span class="verse" id="H14_3">3&#160;</span>Nanconmatih nic Dios icniqui xonmosicantlalican den tlahtlacol, icniqui ixconcholouilican pitzotic namonaxtinimisqueh ica namotlalnacayo, </div>
<div class='m'>
<span class="verse" id="H14_4">4&#160;</span>uan icniqui sehse machanchiua ica yolchipaualistli uan tetlacachiualistli inauac nisiuau, </div>
<div class='m'>
<span class="verse" id="H14_5">5&#160;</span>uan amo yeh nanconcauah manamechontlatiquiti itlah pitzotictlaniquilis, quemeh icchiuah naquin amo quixmatih Dios. </div>
<div class='m'>
<span class="verse" id="H14_6">6&#160;</span>Uan amacah maccohcoco dion maccahcayaua nicniu ica non ipitzotic tlaniquilis. Porque in toTecotzin quintlatzacuiltis aquihqueh icchiuah ohcon, quemeh yotnamechoniluihqueh uan yotnamechonnehmachtihqueh. </div>
<div class='m'>
<span class="verse" id="H14_7">7&#160;</span>Pues Dios amo otechonnotz pitzotic mataxtinimican, tlamo yeh matmosicantlalican den tlahtlacol. </div>
<div class='m'>
<span class="verse" id="H14_8">8&#160;</span>Ica non, naquin amo icsilia nin tlamachtilis, amo icsicantlalihtoc se tlalticpactlacatl, tlamo yeh icsicantlalihtoc yen Dios naquin techonmactia niEspíritu Santo. </div>
<div class='p'>
<span class="verse" id="H14_9">9&#160;</span>Uan de quenih icnamiqui nanconmosepanpialisqueh tetlasohtlalis quemeh icnimeh tlaniltocanih, acmo moniqui mannamechontlahcuiluili de non, pues Yehuatzin Dios iixcoyan yonamechonnextilih quenih moniqui namonmosepantlasohtlasqueh. </div>
<div class='m'>
<span class="verse" id="H14_10">10&#160;</span>Uan ohcon nanconchiutoqueh innauac nochtin tocniuan ic nouiyan Macedonia. Tlen quemah, itnamechontlatlautiah ocachi uan ocachi ohcon xonmosepantlasohtlacan. </div>
<div class='m'>
<span class="verse" id="H14_11">11&#160;</span>Ixcontemocan namonchanchiuasqueh ica seuilistli, ixconitacan namotiquiu, uan xonmotiquipanocan ica namomauan, quen yotnamechonnauatihqueh, </div>
<div class='m'>
<span class="verse" id="H14_12">12&#160;</span>ohcon ixconchiuacan para naquin amo touan pouih manamechontlepanitacan, uan amo mamoniqui xontemaitztocan. </div>
<div class='s'>Yancuicayolisqueh naquin yomomiquilihqueh </div>
<div class='p'>
<span class="verse" id="H14_13">13&#160;</span>Nocniuan, itniquih yec ixconmatican tlenoh quinpanos naquin yomomiquilihqueh, uan ohcon amo xontlaocoyacan quemeh nocsiquin tlen amo icpiah tlen itich moyolchicauasqueh. </div>
<div class='m'>
<span class="verse" id="H14_14">14&#160;</span>Uan tla ya itmatih nic Jesús omomiquilih uan omoyancuicayolitih, sannoiuqui ohcon matmatican nic Dios quinyancuicayolitis ica Yehuatzin Jesús naquin omomiquilihqueh uan otlaniltocaqueh inauactzinco. </div>
<div class='p'>
<span class="verse" id="H14_15">15&#160;</span>Ica non itnamechoniluiah nin itlamachtilis in toTecotzin: Tehuan, naquin oc ityoltoqueh uan oc nican itcateh ihcuac ualmouicatzinos in toTecotzin, amo ittlayacanasqueh imixpan naquin yomomiquilihqueh para itnamiquitiueh. </div>
<div class='m'>
<span class="verse" id="H14_16">16&#160;</span>Tla yeh mochiuas ihquin: ihcuac mocaquis se tlahtol chicaualiseh uan nitlahtol se intlayacancau in iluicactlatitlanten uan mocaquis in trompeta de Dios, ihcuacon in toTecotzin mismo ualmouicas de iluicac. Uan naquin omomiquilihqueh uan otlaniltocaqueh inauactzinco Cristo, yehuan achtoh yancuicayolisqueh. </div>
<div class='m'>
<span class="verse" id="H14_17">17&#160;</span>Ompa tehuan, naquin oc ityoltoqueh, naquin oc nican tisqueh, techmahcocuilis itich in mixtli sansican inuan naquin yoquinyancuicayolitih, uan ohcon itmonamiquilisqueh in toTecotzin itich in ehecatl; uan ohcon ica in sintitl nochipa tisqueh iuantzin in toTecotzin. </div>
<div class='m'>
<span class="verse" id="H14_18">18&#160;</span>Ica non, xonmosepanyolchicauacan ica ninqueh tlahtolten.  </div>
<div class='psalmlabel' id='H15_0'> 5</div>
<div class='s'>Matmochihchiuacan para ihcuac ualmouicas in toTecotzin </div>
<div class='p'>
<span class="verse" id="H15_1">1&#160;</span>Nocniuantzitzin, de quemanian noso tlen tonal ohcon mochiuas nochi non, amo moniqui mannamechontlahcuiluili. </div>
<div class='m'>
<span class="verse" id="H15_2">2&#160;</span>Pues namehuantzitzin yec nanconmatoqueh nic itich necah tonal ihcuac in toTecotzin ualmouicas, non tonal ehcos quemeh se ichtic tlen ehco youac, amacah inehmachpan. </div>
<div class='m'>
<span class="verse" id="H15_3">3&#160;</span>Ihcuac quihtosqueh in tocniuan: “Itpiah seuilistli uan itcateh cuali”, ihcuacon impan quistiuitziquiu pohpoliuilistli, quemeh in toneualistli tlen ipan quistiuitziquiu in siuatzintli ihcuac ya panos ica conetl. ¡Uan amo uilis iccholouilisqueh non! </div>
<div class='m'>
<span class="verse" id="H15_4">4&#160;</span>Pero namehuantzitzin, nocniuantzitzin, amo namoncateh itich in tlayouilotl, uan ica non necah tonal den toTecotzin amo namechonichtacaahasiquiu quemeh icchiua se ichtic. </div>
<div class='m'>
<span class="verse" id="H15_5">5&#160;</span>Porque nochtin namehuantzitzin namoniconeuan in tlanestli uan in tlahcah. Amo itpouih itich in youal dion itich in tlayouilotl. </div>
<div class='m'>
<span class="verse" id="H15_6">6&#160;</span>Ica non, amo matcochtocan quemeh nocsiquin, yeh matyectlachixtocan uan matmoyecyoluican itich tlen itchiuah. </div>
<div class='m'>
<span class="verse" id="H15_7">7&#160;</span>Pues naquin cochih, cochih youac; uan naquin tlauanah, tlauanah youac. </div>
<div class='m'>
<span class="verse" id="H15_8">8&#160;</span>Pero tehuan, naquin itpouih den tlahcah, matmoyecyoluican itich tlen itchiuah. In totlaniltoquilis uan in totetlasohtlalis ica matmopaleuican quemeh in soldado moelpanpaleuia ica ielpantlaquen de tipostli, uan in tonichialis den temaquixtilistli mai quemeh tocuatlapaleuiloca. </div>
<div class='m'>
<span class="verse" id="H15_9">9&#160;</span>Porque Dios amo otechontlalih para topan mauitzi nicualanilitzin, tla yeh para techonmaquixtis ica in toTecotzin Jesucristo, </div>
<div class='m'>
<span class="verse" id="H15_10">10&#160;</span>naquin topampa omomiquilihtzinoh, uan ohcon, tla ityoltoqueh noso yotmiqueh, sansican iuantzin matchanchiuacan. </div>
<div class='m'>
<span class="verse" id="H15_11">11&#160;</span>Ica non, xonmosepanyolchicauacan uan xonmosepanmatlanican mamoscalti namotlaniltoquilis, ohcon quen ya nancoualchiutiuitzeh. </div>
<div class='s'>Pablo quinnahnauatia in tlaniltocanih </div>
<div class='p'>
<span class="verse" id="H15_12">12&#160;</span>Itnamechontlatlautiah, nocniuantzitzin, ixquimonyequitacan naquin tiquitih namonauac uan namechonyacantoqueh inauactzinco in toTecotzin, uan namechonnahnauatiah quenih icnamiqui xonchanchiuacan. </div>
<div class='m'>
<span class="verse" id="H15_13">13&#160;</span>Simi ixquimontlacachiuacan uan ixquimonniquican ipampa in tiquitl tlen icchiuah. Xonmosepanyecuicacan. </div>
<div class='p'>
<span class="verse" id="H15_14">14&#160;</span>Nocniuan, noiuqui itnamechontlatlautiah, ixquimonchicaucanahnauatican tlen tlatziuqueh, ixquimonyolchicauacan naquin amo uilih ocachi moyolchicauah, ixquimonmatlanican tlen amo icpiah chicaualistli itich nintlaniltoquilis, uan ixquimonpacahyouican nochtin. </div>
<div class='p'>
<span class="verse" id="H15_15">15&#160;</span>Ixconitacan amo yeh acah momacuipa inauac naquin itlah occhiuilih, tla yeh nochipa ixconchiuacan tlen cuali innauac namocniuan tlaniltocanih uan noiuqui innauac nochtin. </div>
<div class='p'>
<span class="verse" id="H15_16">16&#160;</span>Nochipa xonpactocan. </div>
<div class='m'>
<span class="verse" id="H15_17">17&#160;</span>Amo queman ixconcauacan nanconmonochilisqueh Dios. </div>
<div class='m'>
<span class="verse" id="H15_18">18&#160;</span>Xonmotlasohcamatican inauactzinco Dios itich nochi, pues yeh non itlaniquilitzin Dios para naquin ya namonpouih inauactzinco Cristo Jesús. </div>
<div class='p'>
<span class="verse" id="H15_19">19&#160;</span>Amo ixconchiuacan maseui nichiualis in Espíritu Santo namotich, </div>
<div class='m'>
<span class="verse" id="H15_20">20&#160;</span>in tlahtol tlen Dios icmactia acah manamechonmatilti, amo san ixconahauilmatican. </div>
<div class='m'>
<span class="verse" id="H15_21">21&#160;</span>Nochi ixconyectlatlatacan, uan ixconmocauican tlen cuali. </div>
<div class='m'>
<span class="verse" id="H15_22">22&#160;</span>Xonmihcuanican de nochi tlen amo cuali. </div>
<div class='p'>
<span class="verse" id="H15_23">23&#160;</span>Yehuatzin Dios naquin contemactia seuilistli, mahsic manamechonsicantlali den tlahtlacol. Uan ohcon manamechonpia mahsic namonchipauaqueh itich namoespíritu, namoalma, uan namotlalnacayo hasta ihcuac ualmouicas in toTecotzin Jesucristo. </div>
<div class='m'>
<span class="verse" id="H15_24">24&#160;</span>Yehuatzin naquin onamechonnotz comochiuilis nochi nin, pues Yehuatzin nochipa comochiuilia tlen conmihtaluia. </div>
<div class='p'>
<span class="verse" id="H15_25">25&#160;</span>Nocniuantzitzin, ixcontlatlautican Dios topampa. </div>
<div class='p'>
<span class="verse" id="H15_26">26&#160;</span>Ixquimontlahpalocan nochtin tocniuan ica se ixtenamictli, ica tetlasohtlalistli chipauac. </div>
<div class='p'>
<span class="verse" id="H15_27">27&#160;</span>Ica nitoocaatzin in toTecotzin, innamechontlatlautia ixquimonamapouilican nin amatl nochtin in tlaniltocanih iaxcatzitzin Dios. </div>
<div class='p'>
<span class="verse" id="H15_28">28&#160;</span>Nitetlasohitalitzin in toTecotzin Jesucristo mai namouantzin. [Amén.]</div><div class="footnote">
<hr />
<aside epub:type='footnote' id="FN1"><p class="f"><a class="notebackref" href="#H11_1"><span class="notemark">*</span> 1:1</a>
 <span class="ft">Nin Silvano yehua mismo in Silas den Hechos. Ica latín sectoua Silvano uan ica hebreo sectoua Silas.</span></p></aside>

<hr />
</div>
</div></body></html>
