<!DOCTYPE html>
<html xmlns="http://www.w3.org/1999/xhtml" xmlns:epub="http://www.idpf.org/2007/ops" lang="nch" dir="ltr">
<head>
<meta charset="UTF-8" />
<link rel="stylesheet" href="epub.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width, height=device-height"/>
<title>Icamanal toteco; Santa Biblia LAMENTACIONES 1</title>
</head>
<body dir='ltr'>
<ul class='tnav'>
<li><a href='index.xhtml'>LAMENTACIONES</a></li>
</ul><ul class='tnav'><li><a href='LAM.xhtml#LM1_0'>1</a></li>
<li><a href='LAM.xhtml#LM2_0'>2</a></li>
<li><a href='LAM.xhtml#LM3_0'>3</a></li>
<li><a href='LAM.xhtml#LM4_0'>4</a></li>
<li><a href='LAM.xhtml#LM5_0'>5</a></li>
</ul>

<div class='main' id='LM0_0'>

<div class='mt'>Lamentaciones  </div>
<div class='psalmlabel' id='LM1_0'> 1</div>
<div class='s'>Jeremías quichoquili altepet Jerusalén </div>
<div class='p'>

<span class="verse" id="LM1_1">1&#160;</span>Tahuel iseltitzi mocajtoc Jerusalén, ayecmo eltoc quej achtohui quema temitoya ica masehualme. Ni altepet cati quinnahuatiyaya miyac pilaltepetzitzi, ama nesi quej se sihuat cati icnotzi. Achtohui ni altepet eliyaya nelía yejyectzi quej iichpoca se tanahuatijquet, pero ama eltoc quej se tequipanojquet cati quitequipanoltíaj ica tequit cati tahuel ohui. </div>
<div class='p'>
<span class="verse" id="LM1_2">2&#160;</span>Seyohual Jerusalén ehuani tahuel chocaj quej se ichpocat cati tzajtzi huan temo iixayo. Chocaj quej se ahuilnenca sihuat cati quinpixqui miyac tacame cati quiicneliyayaj, pero teipa ayecmo aqui mocahua para quiyoltalis. Quicajtejtoque nochi ihuampoyohua. Quej nopa nojquiya nochi talme cati eliyayaj ihuampoyohua ni altepet Jerusalén. Ama quicajcayajtoque huan mochijtoque icualancaitacahua. </div>
<div class='p'>
<span class="verse" id="LM1_3">3&#160;</span>Tali Judá ehuani ama taijyohuíaj campa hueli ipan sequinoc talme. Amo huelij mosiyajquetzaj pampa quintantoque cati quintemojtinemiyayaj. Quena, quinitzquitoque huan quinhuicatoque huan ayecmo quimatij taya quichihuase para momanahuise. </div>
<div class='p'>
<span class="verse" id="LM1_4">4&#160;</span>Tatzitzicatoc nochi ojti cati calaqui ipan ni tepet Sion. Ayecmo aqui itztoc para hualas ipan ilhuit. Ipuertas campa calaquij ipan itepa ni altepet tatzitzicatoc. Nochi totajtzitzi chocaj. Nochi ichpocame quinhuicatoque. Cati mocajtoque ipan Jerusalén tahuel mocuesohuaj. </div>
<div class='p'>
<span class="verse" id="LM1_5">5&#160;</span>Inincualancaitacahua Jerusalén ehuani ama mochijtoque inintecohua. Moricojchijtoque ica cati quipixtoyaj. Quena, TOTECO quitatzacuiltijtoc ni altepet huan nochi cati ehuani nica pampa miyac tajtacolchijtoque. TOTECO quincahuilijtoc inincualancaitacahua ma quinhuicaca ininconehua hasta seyoc tali. </div>
<div class='p'>
<span class="verse" id="LM1_6">6&#160;</span>Quisosolojtoque nochi iyejca ni hueyi altepet ipan tepet Sion huan ayecmo nesi. Cati tanahuatiyayaj ipan ni altepet, ama mayantinemij quej masame cati quitemojtinemij sacat. Pano siyajtoque hasta san moicxihuahuatatzaj quej masame cati ayecmo hueli cholohuaj ten inintapejcahua. </div>
<div class='p'>
<span class="verse" id="LM1_7">7&#160;</span>Masque noja titaijyohuíaj nica huan ayecmo onca tochajchaj, tiquelnamiquij nopa tamanti pajpatiyo cati tijpixtoyaj huejcajquiya. Pero quema tihuetzque inimaco tocualancaitacahua, amo aqui hualajqui techpalehuico. Quema tocualancaitacahua tiJerusalén ehuani quiitaque quenicatza mocajqui ni altepet, san toca huetzcaque. </div>
<div class='p'>
<span class="verse" id="LM1_8">8&#160;</span>Tojuanti cati tiehuani Jerusalén nelía titajtacolchijtoque huan yeca nochi techcualancaitaj. Cati quitepanitayayaj ni altepet, ama quihuejcamajcahuaj. Tocualancaitacahua quiitztoque ni altepet quej se sihuat xolotic cati choca huan moicancuepa ica pinahualisti. </div>
<div class='p'>
<span class="verse" id="LM1_9">9&#160;</span>Tiitztoque quej se ahuilnenca sihuat cati quipiya icuex soquiyo ica itajtacol. Quej cati ahuilnemiyayaj, masehualme cati nica ehuayayaj amo moilhuijque taya ininpantisquía. Amo momocuitahuijque huan yeca ama huetztoc toaltepe huan amo aqui itztoc para techyoltalis. </div>
<div class='p'>“TOTECO, xiquita quenicatza techpinahualtijtoque huan quenicatza mohueyimatij tocualancaitacahua. 
<span class="verse" id="LM1_10">10&#160;</span>Tocualancaitacahua moaxcatijtoque cati tahuel ipati ipan toaltepe. Tiquitztoque quenicatza calajque ipan motiopa. Calactoque seyoc tali ehuani cati amo mitzixmatij, TOTECO. Calactoque campa ta tiquijto amo hueli calaquise.” </div>
<div class='p'>
<span class="verse" id="LM1_11">11&#160;</span>“TOTECO, nochi tojuanti cati timocajtoque ipan Jerusalén tichocaj huan tijtemojtinemij tacualisti. Cati ipati cati mocahuayaya tomaco tijpatatoque ica tacualisti para noja huelis tiitztose. Xijtachili, TOTECO, quenicatza timocajtoque. Xijtachili quenicatza nochi quihuihuiitaj ni moaltepe.” </div>
<div class='p'>
<span class="verse" id="LM1_12">12&#160;</span>“Amojuanti cati anyohuij ipan ojti, ximoquetzaca huan ximoilhuica sinta onca seyoc tatzacuiltili quej cati tijpixtoque. Nelía chicahuac cati techchihuilijtoc TOTECO. Techtitanili ni taijyohuilisti pampa cualanqui tohuaya. </div>
<div class='p'>
<span class="verse" id="LM1_13">13&#160;</span>“Eltoc quej TOTECO quititanqui ten huejcapa se tatzacuiltili cati eltoc quej se tit cati ajsitoc hasta ipan nochi toomiyo. Quisencajqui se taquetzti para toicxihua para ma timocuepaca ten totajtacolhua. Tijmatij techtahuelcajtoc. Titapolohuaj talojtzitzi. </div>
<div class='p'>
<span class="verse" id="LM1_14">14&#160;</span>“TOTECO quiilpitoc nochi totajtacolhua toquechta. Quichijtoc quej quinchihua nopa torojme cati quinilpilía se cuahuit ininquechta torojme para taxahuase huan quihuica nopa lazo imaco. Quena, TOTECO techtalilijtoc totajtacolhua toquechta quej se tamamali huan quitalijtoc nopa lazo inimaco tocualancaitacahua. Quichijtoc para tamis tofuerza. Toteco techtalijtoc inimaco masehualme cati tetique para techtaxahualtise huan amo hueli timotojtomase. </div>
<div class='p'>
<span class="verse" id="LM1_15">15&#160;</span>“Toteco quintzontamiltijtoc nochi tacame cati más tetique ipan toaltepe. Quichijqui ma hualaca cati quinmictijtoque totelpocahua. Toteco ipan moquejquetztoc tiJerusalén ehuani quej se ipan moquejquetza xocomecat itajca para quiquixtilis iayo. Achtohuiya nica total Judá nesiyaya quej se yejyectzi ichpocat cati ayemo aqui quinojnotztoc. </div>
<div class='p'>
<span class="verse" id="LM1_16">16&#160;</span>“Tahuel tichocaj pampa hualajtoc nochi ni fiero tamanti ten topantis. Toixteyol temitoc ica toixayo huan amo aqui techyoltalía. Amo aqui techyolchicahua. Nochi cati timocajtoque ipan toaltepe tiitztoque quej tiicnotzitzi pampa techtanque tocualancaitacahua.” </div>
<div class='p'>
<span class="verse" id="LM1_17">17&#160;</span>Tojuanti cati tiitztoque ipan altepet Jerusalén timomatananaj para ajquiya techpalehuis, pero amo aqui techyoltalía. TOTECO tanahuatijtoc para nopa talme cati techyahualojtoque ma mochihuaca tocualancaitacahua. Quiijtojtoc nochi ma techitaca tiJerusalén ehuani quej se tamanti cati quiijiyaj. </div>
<div class='p'>
<span class="verse" id="LM1_18">18&#160;</span>“Pero TOTECO quichihua cati xitahuac pampa tojuanti cati tiehuani nica amo tijchijtoque cati technahuatijtoc. Nochi cati anehuani ipan pilaltepetzitzi techtacaquilica, xiquitaca quenicatza titaijyohuíaj. Totelpocahua huan toichpocahua quinhuicaque. </div>
<div class='p'>
<span class="verse" id="LM1_19">19&#160;</span>“Quej se ahuilnenca sihuat quintemohua nopa tacame cati quiicneliyayaj huan amo hueli quinpantía pampa quicajcayajtoque, quej nopa techcajcayajtoc totajtacolhua. Ama nochi tototajtzitzi huan huehue tacame ya mijque ica mayanti nica ipan altepet. Quitemojtinemiyayaj tacualisti para noja hueltosquíaj itztosquíaj, pero amo quipantijque.” </div>
<div class='p'>
<span class="verse" id="LM1_20">20&#160;</span>“TOTECO, xijtachili quenicatza timocuesohuaj. Tijmatij quenicatza toyolo tzayanisnequi. Huihuipica noijti quema nimoilhuía quenicatza timohuejcamajcajtoque. Calteno temictíaj ica macheta. Nica calijtic miquilisti techchiya. </div>
<div class='p'>
<span class="verse" id="LM1_21">21&#160;</span>“Ne masehualme quicaquij quenicatza titahuejchihuaj, pero amo aqui itztoc para techyoltalis. Nochi tocualancaitacahua campa hueli quimatij ten topantitoc. Paquij ica cati ta, TOTECO, techchihuilijtoc. Ma huala nopa tonali cati tiquijtojtoc para hualas huan ma ininpanti quej tojuanti topantitoc. </div>
<div class='p'>
<span class="verse" id="LM1_22">22&#160;</span>“Xijtachili ta nochi nopa tamanti cati fiero inijuanti quichijtoque. Xiquinchihuili quej quinamiqui por inintajtacolhua nojquiya, quej techchijtoc por totajtacolhua. Tahuel tichocaj tiJerusalén ehuani. Tijmatij titapolose.”  </div>
<div class='psalmlabel' id='LM2_0'> 2</div>
<div class='s'>Toteco cualanqui pampa israelitame tajtacolchijtoque </div>
<div class='p'>
<span class="verse" id="LM2_1">1&#160;</span>Toteco quipachojtoc Jerusalén ica ihueyi cualancayo cati eltoc quej se hueyi mixti. Quisosolojtoc nopa altepet cati más yejyectzi ipan tali Israel. Eltoc quej quimajcajtoc Jerusalén ten ilhuicacti hasta talchi. Pampa tahuel cualantoc Toteco, yon amo quitasojtatoc itiopa. </div>
<div class='p'>
<span class="verse" id="LM2_2">2&#160;</span>Toteco quisosolo nochi tochajchaj tiisraelitame<a href='#FN1' epub:type='noteref' class='noteref'>*</a>. Ica se talojtzi ica icualancayo quixitini nochi tepancalme cati más cuali tasencahuali para ipan timomanahuisquíaj. Talchi huetztoc nochi cati eltoya ipan Jerusalén, nopa altepet más yejyectzi ipan tali Judá. Quitamiltijtoc inintanahuatilhua cati eliyayaj tanahuatiani nica huan quinpinahualtijtoc. </div>
<div class='p'>
<span class="verse" id="LM2_3">3&#160;</span>Quema tahuel cualanqui Toteco, techquixtili nochi tochicahualis tiisraelitame. Techquixtili imax cati techmocuitahuiyaya ten tocualancaitacahua huan quincahuilijtoc ma techtanica. Icualancayo quej se hueyi tit hualajtoc para quixitiniqui campa mocahuayayaj totanahuatijcahua ipan tali Israel. </div>
<div class='p'>
<span class="verse" id="LM2_4">4&#160;</span>Quej se tocualancaitaca cati quicualtali icuahuitol huan techcoco, Toteco quisemantoc nochi cati quiitac yejyectzi. Quej se tit, icualancayo ajsic hasta tocalijtic tojuanti cati tiitztoyaj ipan ni yejyectzi Jerusalén. </div>
<div class='p'>
<span class="verse" id="LM2_5">5&#160;</span>Toteco quichijqui quej elisquía se tocualancaitaca. Techtzontamiltijtoc tiisraelitame. Quinsosolojtoc totequicalhua cati eliyayaj cuajcualtzi. Quintahuiso nochi nopa huejcapantique tepancalme cati tasencahuali nelcuali para ipan timomanahuisquíaj. Tahuel quimiyaquilijtoc totequipachol tojuanti cati tiehuani ipan ni altepet cati más yejyectzi eliyaya ten nochi ipan tali Judá. </div>
<div class='p'>
<span class="verse" id="LM2_6">6&#160;</span>Quisemantoc ichaj quej se xajcali ipan mili. Quena, quisosolo itiopa campa timosentiliyayaj. TOTECO quichijqui ma tiquelcahuaca nopa ilhuit huan nopa tonali quema timosiyajquetzayayaj para ayecmo ma timoilhuica ten ya nopa. Ica icualancayo quinhuejcamajcajtoc totanahuatijcahua inihuaya totajtzitzi. </div>
<div class='p'>
<span class="verse" id="LM2_7">7&#160;</span>Toteco quitahuelcajtoc itaixpa campa tijmacayayaj tacajcahualisti. Amo quinequi quiitas itiopa. Quitemactilijtoc inimaco tocualancaitacahua nopa tepamit cati quitzactoyaya ni altepet. Seyoc tali ehuani cati amo quitepanitaj TOTECO tahuejchihuaj ipan itiopa. Caquisti quej elisquía tiisraelitame tipaquij para titaixpiyaj ipan se ilhuit, pero amo cana. </div>
<div class='p'>
<span class="verse" id="LM2_8">8&#160;</span>TOTECO moilhui para quisosolos ni altepet Jerusalén cati eliyaya yejyectzi. Quisencajqui quenicatza quisosolosquía huan quichijqui. Huan quema hualajque tocualancaitacahua ica ininchicahualis, itepa Jerusalén cati techmanahuiyaya huetzqui tatzinta. </div>
<div class='p'>
<span class="verse" id="LM2_9">9&#160;</span>Ama ni altepet amo quipiya puertas ipan itepa huan itepa cati quiyahualojtoya, san tapojtoc mocahua. Tohueyi tanahuatijca huan cati quipalehuiyayaj ipan itequi itztoque ipan sequinoc talme. Nopona amo onca itanahuatilhua TOTECO. Tajtolpanextiani nopona amo quiselíaj camanali ipan tanextili para ma tayolmelahuaca. </div>
<div class='p'>
<span class="verse" id="LM2_10">10&#160;</span>Nopa tayacanani ipan altepet Jerusalén motzontaltemíaj huan moyoyontíaj ica cati fiero para quinextise inintequipachol. Mosehuíaj talchi huan amo moliníaj. Telpocame ten Jerusalén mohuijtzomaj talchi ica pinahualisti. </div>
<div class='p'>
<span class="verse" id="LM2_11">11&#160;</span>Noixteyol siyajtoc pampa tahuel nichocatoc. Nelía nimocuesohua. Nijmati tzayanis noyolo quema niquita para mocahua semantoc ni yejyectzi altepet. Huan quema niquinita coneme huan pilconetzitzi cati noja chichij apismiquij callejtipa, amo hueli niquijyohuía. </div>
<div class='p'>
<span class="verse" id="LM2_12">12&#160;</span>Nopa coneme quintatzintoquilíaj ininanahua: “¿Canque eltoc pantzi huan xocomecat iayo para tijcuase?” Teipa huetzij mictoque ojtipa. Imaco ininana mijyocuilíaj huan tamij. </div>
<div class='p'>
<span class="verse" id="LM2_13">13&#160;</span>¿Taya huelis nimechilhuis, anJerusalén ehuani, para anmoyoltalise? Amo quema niquitztoc se tasosololisti quej ni. Techcocojtoque huejcata hasta quej ihuejcatanca nopa hueyi at. ¿Ajquiya huelis quichicahuas toaltepe? </div>
<div class='p'>
<span class="verse" id="LM2_14">14&#160;</span>Nopa tajtolpanextiani istacatique ica cati quiitayayaj ipan tanextili. Quiijtojque amo teno topantis masque nochi san ten hueli tijchihuase. Amo quipanextijque tetajtacolhua para quitilquetztosquíaj huan amo monectosquía quinhuicatosquíaj huejca para taijyohuise pampa miyac tajtacolchijtoyaj. San teilhuijque tamanti cati amo melahuac huan quinchijque ma quineltocaca para nochi eltoya cuali ica TOTECO. </div>
<div class='p'>
<span class="verse" id="LM2_15">15&#160;</span>Nochi cati yahuij ipan ojti huan quiitaj Jerusalén, momatatziníaj ica paquilisti para techhuihuiitase. Quiquisij huan motzonojoliníaj huan toca huetzcaj por cati ipanti ni yejyectzi altepet Jerusalén. Quiijtohuaj: “¿Ya ni nopa altepet cati quiijtohuayayaj para cati más yejyectzi ipan nochi taltipacti?” </div>
<div class='p'>
<span class="verse" id="LM2_16">16&#160;</span>Ama nochi tocualancaitacahua toca camanaltij huan quimahuispolohuaj toaltepe pampa sosolijtoc. Motanhuehuechotzaj ica paquilisti. Quiijtohuaj: “Ya ni nopa tonali cati tijchiyayayaj. Huan ama, quena, tiquitaque.” </div>
<div class='p'>
<span class="verse" id="LM2_17">17&#160;</span>TOTECO quichijqui cati moilhuijtoya para quichihuas. Tantoc cati quiijto icamanal cati techilhui hasta huejcajquiya. Quiijtojtoya para techsemanasquía sinta tijtahuelcahuasquíaj, huan quena, tasosolojtoc huan amo techtapojpolhui. Quicahuilijtoc ma toca huetzcaca tocualancaitacahua. Quinmacac hueyi chicahualisti. </div>
<div class='p'>
<span class="verse" id="LM2_18">18&#160;</span>Nochi masehualme ipan ni altepet ma quitajtanica TOTECO para ma techpalehui. “Quena, nochi amojuanti xichocaca tayohua huan tonaya hasta toixayo mochihuas se hueyat iixpa. Ma amo mosiyajquetza toixteyol, ma senchocato. </div>
<div class='p'>
<span class="verse" id="LM2_19">19&#160;</span>“Ximijquehua ica tayohua huan xitahuejchihuaca. Sesen nahui horas quema mopata nopa tachixquet ipan nopa huejcapantic tepancali, sempa xichocaca quej nochi quichihuayayaj achtohuiya.” </div>
<div class='p'>
<span class="verse" id="LM2_20">20&#160;</span>“Xijtachili, TOTECO, nochi cati techchihuilijtoc timomasehualhua. ¿Tiquita cuali para tename monequi quincuase ininpilconehua cati noja chichij? ¿Tiquita cuali para quinmictise totajtzitzi huan tajtolpanextiani ipan motiopa? </div>
<div class='p'>
<span class="verse" id="LM2_21">21&#160;</span>“Xijtachili inintacayo telpocame huan huehuentzitzi cati tepejtoque ojojtipa. Totelpocahua huan toichpocahua quinmictijtoque ica macheta. Ipan nopa tonali quema ticualaniyaya ica tojuanti, tiquinmicti. Tiquinmicti huan amo tiquintapojpolhui. </div>
<div class='p'>
<span class="verse" id="LM2_22">22&#160;</span>“Tijchijtoc ma hualaca tacame cati fiero ten campa hueli, quej hualasquíaj ipan se ilhuit. Ipan nopa tonali quema ticualantoya ica tojuanti, amo aqui huelqui momanahuis para itztos. Noconehua cati niquiniscalti huan niquinmocuitahui, tocualancaitacahua quinmictijque.”  </div>
<div class='psalmlabel' id='LM3_0'> 3</div>
<div class='s'>Jeremías motemachi ipan Toteco cati temachti </div>
<div class='p'>
<span class="verse" id="LM3_1">1&#160;</span>Na se nitacat cati niquitztoc nopa taijyohuilisti cati huala quema techmaquilijtoc TOTECO ica cualanti. 
<span class="verse" id="LM3_2">2&#160;</span>Techyacantoc TOTECO campa tzintayohuilot. Techchijtoc ma ninejnemi ipan ojti cati amo quipiya yon quentzi taahuili. 
<span class="verse" id="LM3_3">3&#160;</span>Ayecmo techcualita. Tonaya huan tayohua techhuitequiyaya talojtzitzi. </div>
<div class='p'>
<span class="verse" id="LM3_4">4&#160;</span>Hasta quihuehuejtilijtoc nonacayo huan nocuetaxo. Quipojpostectoc noomiyo. 
<span class="verse" id="LM3_5">5&#160;</span>Quej se tatzacti TOTECO techyahualojtoc ica tequipacholi huan taijyohuilisti. 
<span class="verse" id="LM3_6">6&#160;</span>Quichijqui ma niitzto ipan tzintayohuilot quej se cati huejcajquiya mijqui. </div>
<div class='p'>
<span class="verse" id="LM3_7">7&#160;</span>Eltoc quej TOTECO techtzajtzajqui ica se tatzacti cati amo quipiya canque niquisas huan techtatacatzo ica cadenas. 
<span class="verse" id="LM3_8">8&#160;</span>Masque nijtzajtzilía ma techpalehuiqui, amo techtacaquilía. 
<span class="verse" id="LM3_9">9&#160;</span>Techojtzajqui ica teme cati amo hueli nipano iixco. Huan quichijtoc ijilacatztic noojhui. </div>
<div class='p'>
<span class="verse" id="LM3_10">10&#160;</span>Na niquita para yaya itztoc quej se león cati motatijtoc huan quej se oso cati quinequi techitzquis. 
<span class="verse" id="LM3_11">11&#160;</span>Techhuahuatatzqui ten nopa ojti huan techcocototzqui huan quichijtoc ma nimajmajcamiqui. 
<span class="verse" id="LM3_12">12&#160;</span>Quihuilpachojtoc icuahuitol huan techmelaitac para techajsis icuatamin. </div>
<div class='p'>
<span class="verse" id="LM3_13">13&#160;</span>Nopa cuataminti cati techquechili TOTECO calajqui nel huejcata ipan noyolo. 
<span class="verse" id="LM3_14">14&#160;</span>Hasta noteixmatcahua noca huetzcaj. Techhuihuiitaj huan huicaj ten na talojtzitzi. 
<span class="verse" id="LM3_15">15&#160;</span>TOTECO techmacatoc miyac tequipacholi. Eltoc quej techmacatoc se tamanti ma niqui cati tahuel chichic. </div>
<div class='p'>
<span class="verse" id="LM3_16">16&#160;</span>Techixtapachtahuiso huan nimotancoch tatapatzqui hasta quichijqui ma nijtanquechi cati elqui quej piltetzitzi. 
<span class="verse" id="LM3_17">17&#160;</span>Na ayecmo nijpiya yolpaquili. Niquelcajtoc quenicatza quimati se cati paqui. 
<span class="verse" id="LM3_18">18&#160;</span>Huan niquijto: “Ayecmo temachti. Tantinemi nochi nochicahualis. Tantinemi para nimotemachis ipan TOTECO.” </div>
<div class='p'>
<span class="verse" id="LM3_19">19&#160;</span>Nochipa niquelnamictos notequipachol huan notaijyohuilis cati techchihuili. Noseltitzi nimomati. San cati chichic nijyecohua nocamaco. 
<span class="verse" id="LM3_20">20&#160;</span>Amo quema niquelcahuas ni xihuit cati tahuel ohui. Nijmati nimocuesojtinemis para nochipa. 
<span class="verse" id="LM3_21">21&#160;</span>Pero se tamanti nijnequi niquelnamictos huan ica ni sempa nimotemachis ipan TOTECO. </div>
<div class='p'>
<span class="verse" id="LM3_22">22&#160;</span>Iteicnelilis TOTECO amo quema tamis. Pampa hueyi iyolo ica tojuanti, amo techtamitzontamiltijtoc. 
<span class="verse" id="LM3_23">23&#160;</span>Se ijnaloc moyancuilía iteicnelilis. Nelía temachti TOTECO. 
<span class="verse" id="LM3_24">24&#160;</span>Pero nimoyolilhui: “San TOTECO nijpiya, yeca ipan ya nimotemachis.” </div>
<div class='p'>
<span class="verse" id="LM3_25">25&#160;</span>Nelía cuali TOTECO quinchihuilía cati ipan motemachíaj. Quena, cuali iyolo ica cati quitemohuaj. 
<span class="verse" id="LM3_26">26&#160;</span>Monequi timotemachise huan amo timolinise iixpa. Ma san tijchiyase para ya ma techmaquixti. 
<span class="verse" id="LM3_27">27&#160;</span>Quema ayemo motacachijtoc, se telpocat monequi quincahuilis sequinoc para quixitahuase para quichihuas ipaquilis TOTECO. </div>
<div class='p'>
<span class="verse" id="LM3_28">28&#160;</span>Ma mosehui iseltitzi huan ma amo molini iixpa Toteco Dios. Ma quimati para yaya Dios cati quipiya tanahuatili ica ya. 
<span class="verse" id="LM3_29">29&#160;</span>Ma moicnonequi hasta mohuijtzomas talchi huan huelis quej nopa noja quitapojpolhuis. 
<span class="verse" id="LM3_30">30&#160;</span>Ma quinextili icampa cati quimacasnequi. Ma quiseli cati quiijtohuaj nochi cati quinequij quimahuispolose. </div>
<div class='p'>
<span class="verse" id="LM3_31">31&#160;</span>Pampa Toteco Dios amo techtahuelcahuas para nochipa. 
<span class="verse" id="LM3_32">32&#160;</span>Masque yaya tetaijyohuiltía, nojquiya quipiyas iyolo ica tojuanti pampa iteicnelilis nelía hueyi. 
<span class="verse" id="LM3_33">33&#160;</span>Melahuac amo inelpaquilis techtaijyohuiltía huan techtequipacholmaca timasehualme. </div>
<div class='p'>
<span class="verse" id="LM3_34">34&#160;</span>Pero cati eliyayaj totayacancahua fiero quinchihuiliyayaj cati tzactoyaj ipan total. 
<span class="verse" id="LM3_35">35&#160;</span>Amo quintajtolsencahuayayaj xitahuac que monejqui iixpa Toteco Cati Más Hueyi. 
<span class="verse" id="LM3_36">36&#160;</span>Amo tecahuiliyayaj ma quiijtoca iixpa nopa juez cati nelía pano quej Toteco Dios quinmacatoc tanahuatili ma quichihuaca. Huan yaya tahuel amo quipacti cati quichihuayayaj huan yeca monejqui quintatzacuilti. </div>
<div class='p'>
<span class="verse" id="LM3_37">37&#160;</span>Pampa sinta Toteco Dios amo quimacas caquihuili, amo aqui huelis techchihuilis cati fiero moilhuijtoc techchihuilis. Cati topanti, pano pampa yaya tanahuatijtoc ma pano. 
<span class="verse" id="LM3_38">38&#160;</span>Quena, Toteco Cati Más Hueyi quiijtohua ma huala cati cuali quej cati amo cuali. 
<span class="verse" id="LM3_39">39&#160;</span>Pero timasehualme pano titajtacolchijtoque, huajca ¿para ten tijtaijilhuíaj Toteco quema techajsi cati quinamiqui? </div>
<div class='p'>
<span class="verse" id="LM3_40">40&#160;</span>Ma tiquitaca nopa fiero ojti cati ipan tinejnemij huan ma timoilhuica toyoltipa para ten quej nopa tijchijtoque. Huan sempa ma timocuepaca ica Toteco Dios. 
<span class="verse" id="LM3_41">41&#160;</span>Ma timoyoltananaca huan ma timomatananaca para timotatajtise iixpa Toteco Dios cati itztoc ilhuicac. Ma tijnextilica cati fiero eltoc topani huan cati fiero tijchijtoque. Xiquilhuica: 
<span class="verse" id="LM3_42">42&#160;</span>“Tojuanti titajtacolchijtoque huan timosisinijtoque moixpa. Huan ta ayemo techtapojpolhuijtoc.” </div>
<div class='p'>
<span class="verse" id="LM3_43">43&#160;</span>Eltoc quej Toteco Dios techyahualojtoc ica icualancayo, huan noja techtepotztocatihuala. Noja techmictijtinemi huan amo techtapojpolhuijtoc. 
<span class="verse" id="LM3_44">44&#160;</span>Hasta nijmati para moyahualojtoc ica se mixti para amo huelis quicaquis cati tijtajtaníaj. 
<span class="verse" id="LM3_45">45&#160;</span>Techpinahualtijtoc iniixpa nochi masehualme. </div>
<div class='p'>
<span class="verse" id="LM3_46">46&#160;</span>Nochi tocualancaitacahua techtaijilhuíaj. 
<span class="verse" id="LM3_47">47&#160;</span>Campa hueli onca majmajti, taquetzti, huan tasosololisti. Toseltitzitzi timomatij tiisraelitame. 
<span class="verse" id="LM3_48">48&#160;</span>Noixayo temo quej se atajti pampa quisosolojtoque ni altepet cati tiquicneliyayaj. </div>
<div class='p'>
<span class="verse" id="LM3_49">49&#160;</span>Nichoca huan amo hueli nimoyoltalía pampa amo aqui hueli quichihuas sempa quej achtohuiya. 
<span class="verse" id="LM3_50">50&#160;</span>Amo aqui huelis techpalehuis hasta TOTECO techtachilis ten ilhuicac huan techtacaquilis. 
<span class="verse" id="LM3_51">51&#160;</span>Techcocohua miyac noyolo ica cati niquita ininpantitoc ichpocame ten toaltepe. </div>
<div class='p'>
<span class="verse" id="LM3_52">52&#160;</span>Masque amo teno nijchijtoc, nocualancaitacahua techtemojtinenque huan techtaquechilijque quej se nitotot. 
<span class="verse" id="LM3_53">53&#160;</span>Noja niyoltoc techtaltojque ipan se ostot, huan ica se tet quiixtzajque. 
<span class="verse" id="LM3_54">54&#160;</span>Nopa at techatzonpolihuilti huan nimoilhui: “Ya nimiquis.” </div>
<div class='p'>
<span class="verse" id="LM3_55">55&#160;</span>“Huan nimitznotzqui, TOTECO, ten itzinta nopa ostot cati más huejcata. 
<span class="verse" id="LM3_56">56&#160;</span>Niquijto: ‘Xijtacaquili notoscac. Amo xijtzacua monacas para amo tijcaquis quema nimitztajtanía techpalehuiqui.’ 
<span class="verse" id="LM3_57">57&#160;</span>Huan ta, Toteco Dios, ipan nopa tonali quema nimitznotzqui, tihualajqui huan techilhui: ‘Amo ximajmahui.’ </div>
<div class='p'>
<span class="verse" id="LM3_58">58&#160;</span>“Toteco Dios, ta techmanahuía iniixpa masehualme. Tijmaquixtía nonemilis. 
<span class="verse" id="LM3_59">59&#160;</span>TOTECO, tiquitztoc quenicatza nitaijyohuía pampa amo techchihuilíaj cati xitahuac. Ta tijuez, xitatajtolsencahua xitahuac. 
<span class="verse" id="LM3_60">60&#160;</span>Tiquitztoc nochi cati nocualancaitacahua quisencahuaj para techchihuilise. </div>
<div class='p'>
<span class="verse" id="LM3_61">61&#160;</span>“TOTECO, tijcactoc quenicatza techmahuispolohuaj huan quisencahuaj quenicatza huelis techpolose. 
<span class="verse" id="LM3_62">62&#160;</span>Tijcactoc inincamanal cati talojtzitzi quiijtohuaj nocualancaitacahua huan quenicatza moichtacacamanalhuíaj ten na. 
<span class="verse" id="LM3_63">63&#160;</span>Tijmati masque cati hueli tequit quichihuaj, inijuanti san noca huetzcaj. </div>
<div class='p'>
<span class="verse" id="LM3_64">64&#160;</span>“TOTECO, xiquincuepili quej cati amo cuali quichijtoque. 
<span class="verse" id="LM3_65">65&#160;</span>Xiquinyoltetili huan xiquintelchihua. 
<span class="verse" id="LM3_66">66&#160;</span>Xiquintepotztoca ica miyac cualanti huan xiquintzontamilti. Ma polihuica ten ni taltipacti para ayecmo itztose tatzinta ilhuicac.”  </div>
<div class='psalmlabel' id='LM4_0'> 4</div>
<div class='s'>Tanqui icualancayo TOTECO ihuaya Jerusalén ehuani </div>
<div class='p'>
<span class="verse" id="LM4_1">1&#160;</span>Campa hueli tepejtoc tepayaxti ten itepa tiopamit cati achtohuiya quipixqui miyac oro. Ama nopa oro cati mocahua ya yayahuixtoc huan ayecmo petani. </div>
<div class='p'>
<span class="verse" id="LM4_2">2&#160;</span>Huan toconehua cati tiquinicneliyayaj huan tiquinitayayaj para más ininpati que oro, tocualancaitacahua quinchijtoque quej amo teno ininpati. Quinchihuilijque quej elisquía soqui chachapali cati quichijtoc se soquichijquet. </div>
<div class='p'>
<span class="verse" id="LM4_3">3&#160;</span>Hasta coyochichime quinchichitíaj ininconehua, pero tojuanti cati tiitztoque ipan ni altepet, amo aqui techpalehuía. Tafiero nochi cati niquita. Pano fierojtique cati techtantoque huan teipa techcajtejtoque toseltitzitzi. Tiitztoque quej iconehua se cuatotoli, nopa totot cati quincahua iconehua iniselti ipan huactoc tali campa amo teno eli. </div>
<div class='p'>
<span class="verse" id="LM4_4">4&#160;</span>Ama pilconetzitzi amiquij hasta tatzquitoc ininenepil ipan inincholec, pero ayecmo onca at. Coneme tajtantinemij se quentzi pantzi cati amo aqui huelis quinmacas. </div>
<div class='p'>
<span class="verse" id="LM4_5">5&#160;</span>Masehualme cati achtohuiya quicuayayaj cati nelía cuali, ama apismictinemij ojojtipa. Cati moquentiyayaj iniyoyo cati nelalaxtic ama quitemojtinemij se tatapatzti yoyon peseli. </div>
<div class='p'>
<span class="verse" id="LM4_6">6&#160;</span>Inintajtacolhua noteixmatcahua ipan ni altepet eltoc más miyac que inintajtacolhua altepet Sodoma ehuani, nopa altepet cati TOTECO huejcajquiya quisosolo ica se talojtzi huan yon se masehuali amo huelqui quinpalehui. </div>
<div class='p'>
<span class="verse" id="LM4_7">7&#160;</span>Cati achtohuiya tanahuatijque nica ipan toaltepe elque nopa tacame cati más cuajcualme ten nochi tomasehualhua. Itztoyaj más chipahuaque que nexti. Quena, más chipahuaque que lechi huan quipixtoyaj inintacayo ica inincampa chichiltic ica miyac fuerza. Huelisquía tijhuicaltisquíaj iniyejyejca ica nopa tet cati itoca zafiro. </div>
<div class='p'>
<span class="verse" id="LM4_8">8&#160;</span>Pero ama inijuanti nesij más yayahuique que tzintayohuilot. Amo aqui quinixmatisquía sinta quinpantisquía ipan ojti. Inincuetaxo tatzquitoc ipan iniomiyo huan nelhuactoc quej cuatahuejhueloli pampa mayancamictinemij. </div>
<div class='p'>
<span class="verse" id="LM4_9">9&#160;</span>Achi más cuali elqui para cati mijque ica macheta que cati apismiquij. Más ohui huan más taijyohuíaj cati miquij pampa ayecmo oncac yon quentzi tacualisti campa mili. </div>
<div class='p'>
<span class="verse" id="LM4_10">10&#160;</span>Hasta ica inimax, sihuame cati quipiyayayaj cuali iniyolo, quinicxitijtoque ininconehua. Quena, ininconehua mochijque inintacualis para noja yoltose quema nopa soldados quisosolohuayayaj ni altepet. </div>
<div class='p'>
<span class="verse" id="LM4_11">11&#160;</span>TOTECO nelía cualanqui ica tojuanti huan quichijqui ma quisa nochi icualancayo huan ma techajsi tojuanti. Quitati toaltepe nica ipan tepet Sion huan quisosolo ni altepet hasta itzinpehualtil. </div>
<div class='p'>
<span class="verse" id="LM4_12">12&#160;</span>Amo quineltocaque tanahuatiani huan masehualme cati campa hueli ehuani ipan taltipacti para tocualancaitacahua huelis calaquisquíaj ipan tocaltehua ipan nopa tepamit nica ipan altepet Jerusalén. </div>
<div class='p'>
<span class="verse" id="LM4_13">13&#160;</span>Huan nochi ya ni panoc pampa tajtacolchijque totajtolpanextijcahua huan tototajtzitzi. Ipan ni altepet quitoyajque inieso cati eliyayaj cuajcualme masehualme cati amo teno quichijtoyaj. 
<span class="verse" id="LM4_14">14&#160;</span>Ama ni tacame san tamajmachijtinemij quej popoyotzitzi ipan ojojti ten ni altepet. Espoltic iniyoyo hasta amo aqui quinequi quinitzquis. </div>
<div class='p'>
<span class="verse" id="LM4_15">15&#160;</span>Masehualme quintzajtzilijtinemij: “Ximijcuenica, amo antapajpactique. Amo techitzquica.” Quej nopa quiijtohuaj para amo ma quinnechcahuica nopa tacame huan quinchihuase amo tapajpactique nojquiya. Masque nopa tacame cholojtehuaj hasta seyoc tali, nopa seyoc tali ehuani nojquiya quinilhuíaj: “Amo hueli anmocahuase para anitztose nica.” </div>
<div class='p'>
<span class="verse" id="LM4_16">16&#160;</span>Icualancayo TOTECO quinsemantoc campa hueli huan yaya ayecmo quintachilía. Amo aqui quintepanita totajtzitzi yon amo quinicnelíaj nopa huehue tacame. </div>
<div class='p'>
<span class="verse" id="LM4_17">17&#160;</span>Ya tiixcuatique para titachixtoque ajquiya techpalehuis. San tapic timochiyaj ma hualaca nopa tali ehuani cati timoilhuijque techpalehuisquíaj pampa ayecmo hueli techmaquixtíaj. </div>
<div class='p'>
<span class="verse" id="LM4_18">18&#160;</span>Tocualancaitacahua techtemohuaj campa hueli. Amo hueli tiquisaj ipan calle. Nechcatitoc para techtzontamiltise. Ayecmo temachti. </div>
<div class='p'>
<span class="verse" id="LM4_19">19&#160;</span>Tocualancaitacahua techtepotztocatinemij huan motalohuaj nelchicahuac hasta quinontanij nopa huejhueyi cuatojme cati chicahuac patantiyahuij ipan ilhuicac. Masque ticholojtinemij iniixpa hasta cuajcuatita, techpantíaj. Sinta timotatíaj ipan nopa huactoc tali, techtaquechilíaj. </div>
<div class='p'>
<span class="verse" id="LM4_20">20&#160;</span>Quiitzquitoque totanahuatijca cati quitapejpenijtoya TOTECO. Yaya cati tiquicnelijque quej tonemilis, quicuique. Tiquijtojtoyaj para ica totanahuatijca hueli timomanahuise ica cati hueli tali isoldados, pero amo cana. </div>
<div class='p'>
<span class="verse" id="LM4_21">21&#160;</span>Masque ama anhuetzcaj huan anpaquij anmasehualme ipan tali Edom nechca Uz, nojquiya amechajsis se hueyi tatzacuiltili. Quej se taili chichic cati ohui para tiquis, TOTECO amechtaijyohuiltis. Nojquiya anxolome anmocahuase. Huan quej tojuanti, ayecmo teno mocahuas amoaxca. </div>
<div class='p'>
<span class="verse" id="LM4_22">22&#160;</span>Se tonali TOTECO techilhuis: “Cati anehuani ipan altepet Jerusalén, ya tanqui anmotatzacuiltilis. Ayecmo aqui nijcahuilis ma amechhuica ten tepet Sion para antetequipanose ipan seyoc tali. Pero amojuanti cati anehuani ipan tali Edom, sanoc pejtoc nimechtatzacuiltía nochi cati amo cuali anquichijtoque. Nijpanextis senquisa nochi amotajtacolhua.”  </div>
<div class='psalmlabel' id='LM5_0'> 5</div>
<div class='s'>Jeremías motatajtía para Toteco ma quincuepalti ica ya </div>
<div class='p'>
<span class="verse" id="LM5_1">1&#160;</span>TOTECO, xiquelnamiqui cati topantitoc. Xijtachili quenicatza nochi techhuetzquilíaj. 
<span class="verse" id="LM5_2">2&#160;</span>Nochi cati eliyaya toaxca ama eltoc inimaco seyoc tali ehuani. Hasta tochajchaj iniaxca masehualme cati amo tiquinixmatij. 
<span class="verse" id="LM5_3">3&#160;</span>Tiitztoque quej tiicnotzitzi cati mijque totatahua huan quincajtejque tonanahua quej cahualme. 
<span class="verse" id="LM5_4">4&#160;</span>Hasta at cati eliyaya toaxca, ama monequi tijcohuase. Para tocua monequi tiquixtahuase patiyo. 
<span class="verse" id="LM5_5">5&#160;</span>Huan noja más chicahuac techtaijyohuiltíaj inijuanti cati techtantoque. Ipan moquejquetzaj toquechta para techmictise. Tisiyajtoque pampa techtepotztocatihualahuij huan amo hueli timosiyajquetzaj. 
<span class="verse" id="LM5_6">6&#160;</span>Hasta monequi timotaejehuilise ica nopa tali Egipto huan tali Asiria ehuani para tijpantise pantzi para tijcuase. </div>
<div class='p'>
<span class="verse" id="LM5_7">7&#160;</span>Totatahua tajtacolchijque huan mijque quema ayemo hualayaya inintatzacuiltilis. Ama tojuanti tijselíaj cati quinamiqui quiselijtosquíaj. </div>
<div class='p'>
<span class="verse" id="LM5_8">8&#160;</span>Ama technahuatíaj tetequipanohuani huan amo aqui para techmaquixtis inimaco. 
<span class="verse" id="LM5_9">9&#160;</span>Tahuel mahuilili ipan ten hueli hora quema tiquisaj para tijtemojtinemise tacualisti ipan huactoc tali pampa huelis techmictise tocualancaitacahua. 
<span class="verse" id="LM5_10">10&#160;</span>Tata tocuetaxo quej tiitztosquíaj ipan horno pampa timiquij ica mayanti cati techtotoncamaca. 
<span class="verse" id="LM5_11">11&#160;</span>Ipan ni altepet Jerusalén, ipan tepet Sion, huan ipan nochi ni tali Judá tocualancaitacahua quinpinahualtíaj tosihuajhua huan toichpocahua. 
<span class="verse" id="LM5_12">12&#160;</span>Totanahuatijca itapalehuijcahua quincuahuiyonijque ica inihuexmajpil. Amo quintepanitaque tomasehualhua cati huehuentzitzi. 
<span class="verse" id="LM5_13">13&#160;</span>Masehualme cati tetixtoque, quintixiltíaj, huan telpocame siyahuij pampa quinnelcuajcuahuiltíaj. </div>
<div class='p'>
<span class="verse" id="LM5_14">14&#160;</span>Ayecmo aquijme huehuentzitzi cati mosehuíaj para camanaltise campa nopa caltemit ipan nopa tepamit cati quiyahualo toaltepe. Ayecmo aquijme quicaqui cati huicaj telpocame. 
<span class="verse" id="LM5_15">15&#160;</span>Ayecmo tijpiyaj paquilisti ipan toyolo. Achtohuiya timijtotiyayaj ica paquilisti, pero ama nochi mocuectoc choquisti. 
<span class="verse" id="LM5_16">16&#160;</span>Ya tantoc iyejca toaltepe huan totanahuatil. Tiitztoque quej se tanahuatijquet cati quiquixtilijtoque icorona huan campa tanahuatiyaya. Teicneltijque tiisraelitame, pampa miyac titajtacolchijtoque. 
<span class="verse" id="LM5_17">17&#160;</span>Yeca tojuanti fiero tijmatij ipan toyolo huan titapolohuaj. Ayecmo hueli titachiyaj cuali. 
<span class="verse" id="LM5_18">18&#160;</span>Ni tepet Sion mocajtoc tatzitzicatoc. Nochi quistejtoque. Campa eltoya altepet Jerusalén ama nemij cayochime. </div>
<div class='p'>
<span class="verse" id="LM5_19">19&#160;</span>Pero ta, TOTECO, para nochipa titanahuatis. Tiitztos ipan mosiya ipan ilhuicac huan tijpiyas nochi tequiticayot hasta toixhuihua quipiyase iniixhuihua huan para nochipa. 
<span class="verse" id="LM5_20">20&#160;</span>Amo techelcahua para nochipa. Ya miyac xihuit quipiya para amo techelnamictoc. 
<span class="verse" id="LM5_21">21&#160;</span>TOTECO, techcuepalti ten tajtacoli para sempa ma timitztoquilica. Xijyancuili toyolo para sempa ma eli cuali quej achtohuiya. 
<span class="verse" id="LM5_22">22&#160;</span>O ¿huelis ta techhuejcamajcajtoc? ¿Huelis noja tahuel ticualani ica tojuanti?</div><div class="footnote">
<hr />
<aside epub:type='footnote' id="FN1"><p class="f"><a class="notebackref" href="#LM2_2"><span class="notemark">*</span> 2:2</a>
 <span class="ft">2:2 Tiiixhuihua Jacob o Israel.</span></p></aside>

<hr />
</div>
</div></body></html>
