<!DOCTYPE html>
<html xmlns="http://www.w3.org/1999/xhtml" xmlns:epub="http://www.idpf.org/2007/ops" lang="nhw" dir="ltr">
<head>
<meta charset="UTF-8" />
<link rel="stylesheet" href="epub.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width, height=device-height"/>
<title>Icamanal toteco; Santa Bíblia 2 JUAN 1</title>
</head>
<body dir='ltr'>
<ul class='tnav'>
<li><a href='index.xhtml'>2 JUAN</a></li>
</ul>
<div class='main' id='J20_0'>

<div class='mt'>Nopa Ompa Amatlajcuiloli catli Juan Quiijcuilo  </div>
<div class='psalmlabel' id='J21_0'> 1</div>
<div class='s'>Ma timoicnelica se ica seyoc </div>
<div class='p'>

<span class="verse" id="J21_1">1&#160;</span>Na ninopa huehue tlacatl niquijcuilohua ni amatl para nopa sihuatl catli Toteco quitlapejpenijtoc. Nojquiya niquintlajcuilhuía iconehua. Nimechicnelía nochi amojuanti. Nojquiya anmechicnelíaj nochi masehualme catli quimatij catli melahuac. 
<span class="verse" id="J21_2">2&#160;</span>Nochi tojuanti timechicnelíaj pampa tijselijtoque catli melahuac ipan toyolo huan nopa catli melahuac mocahuas tohuaya para nochipa. 
<span class="verse" id="J21_3">3&#160;</span>Toteco Totata huan Tohueyiteco Jesucristo catli Icone Totata ma quipiyaca hueyi ininyolo ica nochi tojuanti catli tijtoquilíaj catli melahuac huan tiquinicnelíaj toicnihua. Ma techtlasojtlaca huan ma techmacaca tlasehuilistli. </div>
<div class='s'>Xijtoquilica nopa cuali tlamachtilistli tlen Cristo </div>
<div class='p'>
<span class="verse" id="J21_4">4&#160;</span>Nipaqui miyac pampa niquinpanti sequin moconehua nemij ipan catli melahuac quen Toteco Totata technahuati ma tijchihuaca. 
<span class="verse" id="J21_5">5&#160;</span>Huajca nosihuaicni, ama xijchihua catli nimitztlajtlanía. Amo nimitztlajcuilhuía para nimitzmacas se yancuic tlanahuatili. San nimitzilhuía nopa tlanahuatili catli Toteco technahuati quema achtihuiya tijneltocaque Cristo. Ma timoicnelica se ica seyoc. 
<span class="verse" id="J21_6">6&#160;</span>Teicnelijcayotl quiijtosnequi tijchijtinemij nochi catli Toteco technahuatijtoc. Huan ya ni nopa tlanahuatili catli Toteco technahuatijtoc: Ma tiquinicnelijtinemica masehualme quen techilhui ma tijchihuaca hasta quema achtihui tijneltocaque Cristo. </div>
<div class='s'>Nopa tlacajcayahuani </div>
<div class='p'>
<span class="verse" id="J21_7">7&#160;</span>Itztoque miyac tlacajcayahuani catli ajsitoque campa hueli ipan tlaltipactli huan quiijtohuaj Jesucristo amo mocuepqui masehuali ica itlacayo quen tojuanti. Catli quiijtohua ya nopa, yaya nopa tlacajcayajquetl. Yaya se icualancaitaca Cristo. 
<span class="verse" id="J21_8">8&#160;</span>Titequititoque chicahuac nopona campa amojuanti para huelis anquiselise se tlaxtlahuili ipan nopa tonal quema Toteco temacas. Ximotlachilica para amo xijpoloca. Ximotlachilica huan Toteco ajsitoc anmechtlaxtlahuis. </div>
<div class='p'>
<span class="verse" id="J21_9">9&#160;</span>Sintla se masehuali pehua quineltoca seyoc tlamachtili huan amo mocahua tlatzquitoc san ipan nopa tlamachtilistli tlen Cristo, amo quipiya Toteco. Pero aqui mocahua tlatzquitoc san ipan nopa catli Cristo tlamachti, yaya quinpiya Toteco Totata huan Icone ipan ya. 
<span class="verse" id="J21_10">10&#160;</span>Sintla aqui ajsi campa anitztoque huan amo tlamachtía catli melahuac tlen Cristo, amo xijselica ipan amocalijtic huan amo xijyolchicahuaca ica catli quichihua. 
<span class="verse" id="J21_11">11&#160;</span>Pampa sintla se quiyolchicahuas, quipalehuis ica nopa catli amo cuali quichihua. </div>
<div class='s'>Juan quinnahuatijtejqui </div>
<div class='p'>
<span class="verse" id="J21_12">12&#160;</span>Onca miyac tlamantli para nimechilhuis, pero amo nijnequi niquijcuilos nochi ipan amatl pampa nijchiya para niyas nopona campa anitztoque. Huan timoixtlachilijtose timocamanalhuise huan tlahuel miyac tipaquise san sejco. 
<span class="verse" id="J21_13">13&#160;</span>Iconehua mosihuaicni catli Toteco nojquiya quintlapejpenijtoc mitzontlajpalohuaj. Quej nopa ma eli.</div><div class="footnote">
<hr />
</div>
</div></body></html>
