<!DOCTYPE html>
<html xmlns="http://www.w3.org/1999/xhtml" xmlns:epub="http://www.idpf.org/2007/ops" lang="npl" dir="ltr">
<head>
<meta charset="UTF-8" />
<link rel="stylesheet" href="epub.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width, height=device-height"/>
<title>Itlajtol Totajtsi Dios 2 Tesalonicenses 1</title>
</head>
<body dir='ltr'>
<ul class='tnav'>
<li><a href='index.xhtml'>2 Tesalonicenses</a></li>
</ul><ul class='tnav'><li><a href='2TH.xhtml#H21_0'>1</a></li>
<li><a href='2TH.xhtml#H22_0'>2</a></li>
<li><a href='2TH.xhtml#H23_0'>3</a></li>
</ul>

<div class='main' id='H20_0'>

<div class='mt'>San Pablo ojpa kintlajkuililia non de Tesalónica  </div>
<div class='psalmlabel' id='H21_0'> 1</div>
<div class='s'>Pablo kintlajpaloa n tokniwah de Tesalónica </div>
<div class='p'>

<span class="verse" id="H21_1">1&#160;</span>Ne Pablo, Silvano iwa Timoteo, tomechtlajkuililiah nomejwah tokniwah akimeh nonchanchiwah Tesalónica, nomejwah nonseititokeh inawak Dios n Teta iwa n Toteko Cristo Jesús. 
<span class="verse" id="H21_2">2&#160;</span>Xikselikah itiochiwalis iwa iyolsewilis n Totajtsi Dios, iwa n Toteko Cristo Jesús. </div>
<div class='s'>Pablo kinmiknomati non motekipachoah </div>
<div class='p'>
<span class="verse" id="H21_3">3&#160;</span>Nokniwah, moneki nochipa matimotlasojkamatikah inawak Dios por nomejwah, kemi moneki tikchiwaskeh, porke mochikajti nomotlaneltokalis, iwa nomotlasojtlalis inawak oksikimeh okachi momiakilijti. 
<span class="verse" id="H21_4">4&#160;</span>Yika, sentetl kan moololoah n tokniwah non kineltokah Cristo Jesús, tejwah tomechyektenewah innawak, porke maya nomechtotojtokah iwa nomechtlaijyowiltiah, nomejwah nonkixikoah n tlaijyowílistli por nontlaneltokah inawak Cristo Jesús. 
<span class="verse" id="H21_5">5&#160;</span>Noni kinextia Dios nochipa kichiwa tlan kuali, ijkuak nomechita non yolchipawakeh para nonkalakiskeh kan Ye tlanawatia, yika nontlaijyowijtokeh. </div>
<div class='p'>
<span class="verse" id="H21_6">6&#160;</span>Tikmatih Dios yekmilajka, yika kintlaijyowiltis akimeh nomechtlaijyowiltiah, 
<span class="verse" id="H21_7">7&#160;</span>iwa nomejwah akimeh nontlaijyowiah, Ye kichiwas ximosewikah ijkó kemi tejwah noiwa timosewiskeh, itech neká tonati ijkuak Toteko Jesús waltemos ijtik tletl de ilwikak iwa iangelwah weletinih, 
<span class="verse" id="H21_8">8&#160;</span>para kintlaijyowiltis akimeh amo kineltokah Dios nion kitlakitah n kualitlájtoli de Toteko Cristo Jesús. 
<span class="verse" id="H21_9">9&#160;</span>Ninteh tlajtlakolchijkeh kintlaijyowiltiskeh ika tlaijyowílistli non ayik tlamis. Iwa wejka kintlamotlaskeh, kan amo weletis kitaskeh iweyilis nion iweletilis n Toteko, 
<span class="verse" id="H21_10">10&#160;</span>ijkuak wits Toteko itech neká tonati para makiweyijkachiwakah iaxkawah iwa kitaskeh ika pakílistli nochteh akimeh okineltokakeh. Nomejwah ononkineltokakeh n kualitlájtoli non tejwah otomechmatiltijkeh. </div>
<div class='p'>
<span class="verse" id="H21_11">11&#160;</span>Yika, ixmostla timotiotsajtsiliah por nomejwah, para xinemikah nonyolchipawakeh kemi Ye onoméchnotski para xikneltokakah itlajtol. Nomotech makitekitilti iweletilis, para makisa kuali nochi n tekitl non nomejwah nonkinekih nonkichiwaskeh ika tlan axa nonkineltokah. 
<span class="verse" id="H21_12">12&#160;</span>Iwa ijkó Itoka n Toteko Cristo Jesús kiweyiliskeh por tlan kuali nomejwah nonkichiwah, iwa Ye noiwa nomechweyilis por itlasojtlalis Totajtsi Dios iwa n Toteko Cristo Jesús.  </div>
<div class='psalmlabel' id='H22_0'> 2</div>
<div class='s'>Ijkuak walmuikas n Toteko Cristo Jesús </div>
<div class='p'>
<span class="verse" id="H22_1">1&#160;</span>Axa nokniwah, ijkuak Toteko Cristo Jesús techseitilikih inawak, tomechtlatlaujtiah 
<span class="verse" id="H22_2">2&#160;</span>amo xikmokawilikah manomechixtlapololtikah nion manomechmomojtikah, tla nomechiliskeh okinmatilti se espíritu, noso tla nomechiliah okikakeh noso okiselijkeh se amatlajkuíloli kan nestok tejwah otikijtojkeh yoajsiko itonati n Toteko. 
<span class="verse" id="H22_3">3&#160;</span>¡Amo xikmokawilikah manomechkajkayawakah! Porke ijkuak ajsiki non tonati, miakeh non axa kijtoah kineltokah n Toteko Dios, kitlawelitaskeh, iwa tlamis monextis n tlakatl tetlajtlakolchiwalti, non teaxkatitok miktla. 
<span class="verse" id="H22_4">4&#160;</span>Ye nin tetlajtlakolchiwalti non kixnamiki iwa majkokui ixpa nochi tlan motenewa de Dios. Motlalia kan itiopa n Dios kemi ye yetoskia se dios iwa inewia motenewa kemi dios. </div>
<div class='p'>
<span class="verse" id="H22_5">5&#160;</span>¿Amo nonkilnamikih, ijkuak onikatka nomowah onomechiliaya nochi ni? 
<span class="verse" id="H22_6">6&#160;</span>Iwa axa nomejwah ya nonkimatih tlan kitsakuilijtok non tlakatl tetlajtlakolchiwalti, para mamotenexti asta ijkuak kalakiki non tonati. 
<span class="verse" id="H22_7">7&#160;</span>Porke n amokualitlakatl tetlajtlakolchiwalti ya ichtakatekititok; iwa sa kichixtok makachiwakah akin kitsakuilijtok. 
<span class="verse" id="H22_8">8&#160;</span>Ijkuakó walmonextis neká tetlajtlakolchiwalti, akin Toteko Jesús kimiktis ika itlajtol weletini, iwa kipojpolos ika itlawilnextilis ijkuak wits. 
<span class="verse" id="H22_9">9&#160;</span>N satanás kualtitlanis n tetlajtlakolchiwalti, iwa kimakas iweletilis para makinchiwa wejweyi milagros iwa neskáyolteh non san ika teixkajkayawas. 
<span class="verse" id="H22_10">10&#160;</span>Kitekitiltis nochi tlan amokuali para kinkajkayawas akimeh moyakantokeh kan amo tlakualka porke amo okinekeh okikakeh tlan milák para momakixtiskeh. 
<span class="verse" id="H22_11">11&#160;</span>Yika, Dios kinkawilia mamokajkayawakah iwa makineltokakah tlan amo milák, 
<span class="verse" id="H22_12">12&#160;</span>para kintlaijyowiltis nochteh akimeh amo okinekeh kineltokaskeh tlan milák, yej okachi kimpaktia kichiwaskeh tlan amokuali. </div>
<div class='s'>Dios otechpéjpenki matimomakixtikah </div>
<div class='p'>
<span class="verse" id="H22_13">13&#160;</span>Tejwah nochipa moneki timotlasojkamatiskeh inawak Dios por nomejwah, tokniwah non Dios nomechtlasojtla. Porke Totajtsi achto yonomechpéjpenki kemi se tlamánali para nomechmakixtis por n Espíritu non nomechyolchipawa inawak, iwa ika itlajtol non nomejwah ya nonkineltokah. 
<span class="verse" id="H22_14">14&#160;</span>Dios onoméchnotski ijkuak tejwah otomechtlapowijkeh n kualitlájtoli non temakixtia, iwa ijkó nomejwah xikselikah iweyilis n Toteko Cristo Jesús. </div>
<div class='p'>
<span class="verse" id="H22_15">15&#160;</span>Ijkó kiné, nokniwah, ximochikawakah, iwa amo xikilkawakah tlan otomechmachtijkeh tejwah tonewiah noso ika se amatlajkuíloli. 
<span class="verse" id="H22_16">16&#160;</span>Inewia n Toteko Cristo Jesús, sansikah iwa n Totajtsi Dios, Akin techtlasojtla iwa kichiwa matimochiakah ika pakílistli para tiaskeh inawak, kichiwa porke de milajka techiknomati, 
<span class="verse" id="H22_17">17&#160;</span>manomechyolchikawa iwa manomechmaka chikawálistli para xikijtokah iwa xikchiwakah nochipa tlan kuali.  </div>
<div class='psalmlabel' id='H23_0'> 3</div>
<div class='s'>Xiktlajtlanilikah n Totajtsi Dios matechpalewi </div>
<div class='p'>
<span class="verse" id="H23_1">1&#160;</span>Tokniwah, noiwa tomechtlajtlaniliah ximotiotsajtsilikah inawak Dios para matechpalewi, iwa ijkó sentetl makixmatikah itlajtol n Toteko Jesús, iwa miakeh makiyekselikah ika tlasojtlálistli kemi nomejwah ononkiselijkeh. 
<span class="verse" id="H23_2">2&#160;</span>Noiwa ximotiotsajtsilikah para amitla matechtoktikah n tlakah non amo kualteh iwa tlajtlakolchijkeh, porke amo nochteh kineltokah Dios. 
<span class="verse" id="H23_3">3&#160;</span>Pero n Toteko Cristo, nochipa kichiwa tlan kijtoa, iwa Ye nomechmakas chikawálistli iwa nomechpalewis para amo xiwetsikah imak n amokualitlakatl. 
<span class="verse" id="H23_4">4&#160;</span>Iwa tejwah titlaneltokah ixpa n Toteko nomejwah nonkichiwah iwa nochipa nonkichijtoskeh tlan tejwah yotomechnajnawatijkeh. 
<span class="verse" id="H23_5">5&#160;</span>N Toteko Jesús makiyakana nomoyolo iwa nochipa xiktlasojtlakah n Totajtsi Dios iwa xiweletikah xikxikokah n tlaijyowílistli kemi Cristo okixiko. </div>
<div class='s'>Moneki matitekitikah n tlaneltokakeh </div>
<div class='p'>
<span class="verse" id="H23_6">6&#160;</span>Tokniwah, tomechnawatiah itech Itoka n Toteko Cristo Jesús, amo ximowikakah iwan tokniwah non amo kinekih tekitiskeh, nion kinekih yeknemiskeh kemi tejwah yotomechmachtijkeh. 
<span class="verse" id="H23_7">7&#160;</span>Porke nomejwah kuali nonkimatokeh kenijki nonyeknemiskeh. Porke ijkuak otichantitokah nomowah, nochi otikyekchijkeh. 
<span class="verse" id="H23_8">8&#160;</span>Amitla otikkuajkeh sanijki. Yej otitekitikeh tlajka iwan yúak, para amaka tiktekimakaskeh. 
<span class="verse" id="H23_9">9&#160;</span>Maya otiweletiah tomechtlajtlaniliskiah techpalewikah, amo ijkó otikchijkeh, yej otitekitikeh iwa nomejwah noijkó xikchiwakah. 
<span class="verse" id="H23_10">10&#160;</span>Keman otikatkah nomowah, otomechilijkeh tla aka amo kineki tekitis, amo matlakua. 
<span class="verse" id="H23_11">11&#160;</span>Porke otikmatkeh sikimeh de nomejwah san tlan yejwah kinekih kichijtinemih iwa amo kiwilitah tekitiskeh, yej san kintsatsakuilijtinemih akimeh kichijtokeh intekih. 
<span class="verse" id="H23_12">12&#160;</span>Nonteh tokniwah, tikinnawatiah ika n tlanawátili non Toteko Cristo Jesús otechmák, mayektekitikah para kimotlaniliskeh tlan kikuaskeh iwa amo makinkuesokah oksikimeh. </div>
<div class='p'>
<span class="verse" id="H23_13">13&#160;</span>Nokniwah, nochipa xikchiwakah tlan kuali iwa amo ximosotlawakah. 
<span class="verse" id="H23_14">14&#160;</span>Tla aka amo kichiwa tlan tikijtoah itech nin amatlajkuíloli, kuali xikitakah akí, iwa ayakmó íwa ximonelokah, para ijkó mapinawa. 
<span class="verse" id="H23_15">15&#160;</span>Amo xikkokolikah, yej xiknonotsakah porke noiwa nomokni. </div>
<div class='s'>Pablo momakawa </div>
<div class='p'>
<span class="verse" id="H23_16">16&#160;</span>Inewia Toteko non kitemaka yolsewílistli, manomechmaka iyolsewilis nochipa itech nochi tlan nonpanoskeh. N Toteko nochipa mayeto nomowah. </div>
<div class='p'>
<span class="verse" id="H23_17">17&#160;</span>Ne Pablo, nomechontlajpaloa iwa nomechijkuililia ika noma. Nochteh noamatlajkuilolwah ijkí nikinmixmachiotia para xikmatikah milák ne nomechintitlanilia. </div>
<div class='p'>
<span class="verse" id="H23_18">18&#160;</span>N Toteko Cristo Jesús manomechmaka itiochiwalis nochteh nomejwah.</div><div class="footnote">
<hr />
</div>
</div></body></html>
