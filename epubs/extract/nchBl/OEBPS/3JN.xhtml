<!DOCTYPE html>
<html xmlns="http://www.w3.org/1999/xhtml" xmlns:epub="http://www.idpf.org/2007/ops" lang="nch" dir="ltr">
<head>
<meta charset="UTF-8" />
<link rel="stylesheet" href="epub.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width, height=device-height"/>
<title>Icamanal toteco; Santa Biblia 3 JUAN 1</title>
</head>
<body dir='ltr'>
<ul class='tnav'>
<li><a href='index.xhtml'>3 JUAN</a></li>
</ul>
<div class='main' id='J30_0'>

<div class='mt'>Nopa Expa Amatajcuiloli cati Juan Quiijcuilo  </div>
<div class='psalmlabel' id='J31_0'> 1</div>
<div class='s'>Nochi camanaltique cuali ten Gayo </div>
<div class='p'>

<span class="verse" id="J31_1">1&#160;</span>Na ninopa huehue tacat nimitztajcuilhuía, tinohuampo Gayo, cati nelía nimitzicnelía. </div>
<div class='p'>
<span class="verse" id="J31_2">2&#160;</span>Noicni cati nimitzicnelía, quema nimotatajtía, nijtajtanía Toteco para nochi tamanti ipan monemilis ma yahui cuali. Nijtajtanía Toteco para xiitzto cuali ipan motacayo quej nojquiya moalma eltoc cuali iixpa. 
<span class="verse" id="J31_3">3&#160;</span>Nelía nipajqui quema hualajque toicnihua huan techilhuijque quenicatza tijtoquilía cati melahuac huan tijchihua cati xitahuac. 
<span class="verse" id="J31_4">4&#160;</span>Amo teno huelis nechmacas más paquilisti, pampa miyac nipaqui quema nijcaqui para noconehua nemij ipan se ojti cati xitahuac. </div>
<div class='s'>Gayo quinmocuitahui tamachtiani ten icamanal Toteco </div>
<div class='p'>
<span class="verse" id="J31_5">5&#160;</span>Noicni Gayo cati nimitzicnelía, nelía tijchihua cati cuali quema tiquinselía huan tiquinpalehuía toicnihua cati tamachtijtinemij, huan quema tiquinselía cati sejcoyoc ehuani. 
<span class="verse" id="J31_6">6&#160;</span>Inijuanti techyolmelahuacoj titaneltocani nica ipan ni totiopa quenicatza titeicnelía. Cuali para tiquinpalehuis ipan iniojhui cati quitequipanohuaj Toteco, pampa ya nopa quinamiqui ma tijchihuaca ica cati quitequipanohuaj Toteco. 
<span class="verse" id="J31_7">7&#160;</span>Pampa nopa tamachtiani yahuij campa hueli pampa quiicnelíaj Toteco. Huan amo teno quiselíaj ten sequinoc cati amo quineltocaj Toteco. 
<span class="verse" id="J31_8">8&#160;</span>Huajca monequi tiquinpalehuise cati quitequipanohuaj Toteco para quej nopa inijuanti huan tojuanti san sejco tijchihuase para ma momoyahua cati melahuac. </div>
<div class='s'>Amo cuali cati Diótrefes quichijqui </div>
<div class='p'>
<span class="verse" id="J31_9">9&#160;</span>Na niquijcuilo para xiteselica ipan seyoc amatajcuiloli huan nijtitanqui nopona ipan nopa tiopamit ten taneltocani. Pero Diótrefes cati quipactía tayacanas nopona, amo quiselía totequiticayo huan amo quitacaquilía cati tiquijtohuaj. 
<span class="verse" id="J31_10">10&#160;</span>Quema niajsiti nopona, nimechilhuis nopa cati fiero quichihua, pampa yaya techejelnamictinemi huan techistacahuijtinemi. Huan amo san ya nopa quichihua, nojquiya yaya amo quinselía toicnihua cati tamachtijtinemij icamanal Toteco. Huan quintzacuilía sequinoc cati quinequij quinselise, huan sinta acajya quinselía totamachtijcahua, quinquixtía ipan tiopa. </div>
<div class='p'>
<span class="verse" id="J31_11">11&#160;</span>Noicni cati nimitzicnelía, amo xijtoquili se cati amo cuali. Xijtoquili cati cuali. Cati quichihua cati cuali quinextía para yaya iaxca Toteco, huan cati quichihuaj cati amo cuali quinextíaj amo quiixmatij Toteco. </div>
<div class='s'>Demetrio quitoquili cati cuali ojti </div>
<div class='p'>
<span class="verse" id="J31_12">12&#160;</span>Nochi taneltocani camanaltij cuali ten toicni Demetrio huan melahuac inincamanal. Tojuanti nojquiya timechyolmelahuaj para Demetrio quitoquilía se cuali ojti huan anquimatij melahuac cati tiquijtohuaj. </div>
<div class='s'>Juan quinahuatijtejqui </div>
<div class='p'>
<span class="verse" id="J31_13">13&#160;</span>Nijpixtoc miyac tamanti cati nijnequiyaya nimitzilhuis, pero amo niquijcuilos nochi ipan ni amat. 
<span class="verse" id="J31_14">14&#160;</span>Pampa nijnequi niyas nepa achi nimantzi huan timoixtachilijtose timocamanalhuise. </div>
<div class='p'>
<span class="verse" id="J31_15">15&#160;</span>Ma Toteco mitzmaca tasehuilisti. Mitzontajpalohuaj mohuampoyohua nica. Techontajpalhuili sese tohuampo cati itztoc nopona.</div><div class="footnote">
<hr />
</div>
</div></body></html>
