<!DOCTYPE html>
<html xmlns="http://www.w3.org/1999/xhtml" xmlns:epub="http://www.idpf.org/2007/ops" lang="nch" dir="ltr">
<head>
<meta charset="UTF-8" />
<link rel="stylesheet" href="epub.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width, height=device-height"/>
<title>Icamanal toteco; Santa Biblia HAGEO 1</title>
</head>
<body dir='ltr'>
<ul class='tnav'>
<li><a href='index.xhtml'>HAGEO</a></li>
</ul><ul class='tnav'><li><a href='HAG.xhtml#HG1_0'>1</a></li>
<li><a href='HAG.xhtml#HG2_0'>2</a></li>
</ul>

<div class='main' id='HG0_0'>

<div class='mt'>Hageo  </div>
<div class='psalmlabel' id='HG1_0'> 1</div>
<div class='s'>TOTECO teyolchicahua para sempa ma quicualtalica itiopa </div>
<div class='p'>

<span class="verse" id="HG1_1">1&#160;</span>Ipan nopa achtohui tonal ten nopa chicuase metzti <a href='#FN1' epub:type='noteref' class='noteref'>*</a> ipan toisraelita calendario quema Tanahuatijquet Darío yahuiyaya para ome xihuit tanahuatis, TOTECO technojnotzqui na, niHageo cati nitajtolpanextijquet. Techilhui ma nijmaca ni camanali Zorobabel, icone Salatiel, cati elqui hueyi tequitiquet ipan tali Judá, huan Josué, icone Josadac, cati eliyaya nopa hueyi totajtzi. Huan ya ni nopa camanali cati niquinmacac: 
<span class="verse" id="HG1_2">2&#160;</span>“Quej ni quiijtohua TOTECO Cati Quinyacana Iilhuicac Ejcahua Ma Tatanitij: ‘Nochi nomasehualhua quiijtohuaj para noja ayemo ajsi tonali para sempa anquicualtalise nochaj niamoTECO.’ ” </div>
<div class='p'>
<span class="verse" id="HG1_3">3&#160;</span>Huajca por na niHageo, nitajtolpanextijquet, TOTECO quinnanquili nopa masehualme cati quej nopa moilhuiyayaj huan quej ni quinilhui: 
<span class="verse" id="HG1_4">4&#160;</span>“¿Huelis anmoilhuíaj quinamiqui anitztose ipan calme cati yejyectzitzi tacualchijchihuali ica huapalme quema nochaj eltoc tasosololi? 
<span class="verse" id="HG1_5">5&#160;</span>Huajca niamoTECO Cati Niquinyacana Noilhuicac Ejcahua Ma Tatanitij niquijtohua: ‘Xijtajtachilica cuali nopa ojti cati ipan annejnemij huan quenicatza quisa cati anquichihuaj. 
<span class="verse" id="HG1_6">6&#160;</span>Amojuanti antocaj miyac, pero pilquentzi temaca pixquisti. Antacuaj, pero amo anixhuij. Anquiij at, pero anquisenhuiquilíaj anamiquij. Anmoquentíaj yoyomit, pero amo amechpalehuía para anquitotonilise amotacayo. Huan nochi amotomi san polihui. Eltoc quej anquitemasquíaj ipan se bolsa cati coyontoc huan nochi tepehui.’ ” </div>
<div class='p'>
<span class="verse" id="HG1_7">7&#160;</span>Ya ni cati quiijtohua TOTECO Cati Quinyacana Iilhuicac Ejcahua Ma Tatanitij: “Xijtajtachilica nochi cati anquichihuaj para anquimatise sinta cuali o amo cuali amoojhui. 
<span class="verse" id="HG1_8">8&#160;</span>Teipa xiyaca ipan cuatitamit huan xijcuitij cuahuit para sempa xijcualtalica nochaj. Huan na nelía nipaquis ica nochaj huan nopona nimonextis ica nochi nohueyitilis.” Quej nopa quiijtohua TOTECO. </div>
<div class='p'>
<span class="verse" id="HG1_9">9&#160;</span>“Amojuanti anquichiyaj anquiselise miyac tamanti, pero anquiselíaj pilquentzi. Huan quema nopa tamanti anquihuicaj ipan amochaj, na nisemana ica noijyoyo, huan yeca amo amechaxilía. ¿Para ten? Eltoc pampa nochaj sosolijtoc huan amo anmocuatotoníaj para anquicualtalise. San anmocuatotoníaj para anquicualtalise cati amojuanti amochajchaj.” Quej nopa quiijtohua TOTECO Cati Quinyacana Iilhuicac Ejcahua Ma Tatanitij. 
<span class="verse" id="HG1_10">10&#160;</span>“Yeca nijchijqui para mixti ma ayecmo quihualica at amopani huan ne tali ma ayecmo taelilti. 
<span class="verse" id="HG1_11">11&#160;</span>Nijchijqui para ma tahuaqui ipan milcahuali huan ipan cuatitamit, ipan trigo mili huan ipan xocomeca mili, ipan olivo mili huan ipan itajca. Nijchijqui ma tahuaqui para xijpanoca mayanti nochi amojuanti, masehualme huan tapiyalme, huan para ma quisosolo nochi tamanti tequit cati anquichijtoque.” </div>
<div class='s'>Sempa quipehualtijque quicualtalíaj ichaj TOTECO </div>
<div class='p'>
<span class="verse" id="HG1_12">12&#160;</span>Huajca Zorobabel, icone Salatiel, huan nopa hueyi totajtzi Josué, cati icone Josadac, huan nochi nopa masehualme cati noja mocajtoyaj, quicajque icamanal TOTECO Dios, cati na, niHageo nitajtolpanextijquet, niquinpohuili pampa quimachilijque para TOTECO Dios techtitantoya. Huan inijuanti pejque quiimacasij huan quihueyitepanitaj TOTECO. 
<span class="verse" id="HG1_13">13&#160;</span>Huajca TOTECO nojquiya technahuati ma sempa niquincamanalhui nopa masehualme ten ya. Huan na, niHageo, niquinilhui: “TOTECO quiijtohua: ‘Na niitztos amohuaya.’ ” Quej nopa quiijto TOTECO. 
<span class="verse" id="HG1_14">14&#160;</span>Huan TOTECO quiyoltacani Zorobabel, nopa tequitiquet ten tali Judá, huan Josué, nopa hueyi totajtzi, huan nochi nopa masehualme cati noja mocajtoyaj, para ma hualaca huan ma pehuaca tequitise. Huan hualajque huan pejque quicualtalíaj ichaj TOTECO Dios Yaya Cati Quinyacana Iilhuicac Ejcahua Ma Tatanitij. 
<span class="verse" id="HG1_15">15&#160;</span>Huan mosentilijque ipan 24 itequi nopa chicuase metzti<a href='#FN2' epub:type='noteref' class='noteref'>†</a>, quema Tanahuatijquet Darío yahuiyaya para ome xihuit tanahuatis.  </div>
<div class='psalmlabel' id='HG2_0'> 2</div>
<div class='s'>Icualnesca nopa yancuic tiopamit </div>
<div class='p'>
<span class="verse" id="HG2_1">1&#160;</span>Ipan 21 itequi nopa chicome metzti <a href='#FN3' epub:type='noteref' class='noteref'>*</a> ipan toisraelita calendario, TOTECO nechcamanalhui na, niHageo nitajtolpanextijquet, huan techilhui: 
<span class="verse" id="HG2_2">2&#160;</span>“Xijcamanalhui Zorobabel, icone Salatiel, cati itztoc nopa tequitiquet ipan tali Judá, huan xijcamanalhui Josué, icone Josadac, nopa hueyi totajtzi, huan xiquincamanalhui nopa masehualme cati noja mocajtoque ipan nopa tali, huan quej ni xiquinilhui: 
<span class="verse" id="HG2_3">3&#160;</span>‘¿Ajquiya ten amojuanti hueli quielnamiquis quenicatza nesiyaya ni tiopamit achtohuiya quema nesiyaya tahuel yejyectzi? ¿Quenicatza ama anquiitaj? ¿Amo anquiitaj para ama nesi quej amo teno ipati? 
<span class="verse" id="HG2_4">4&#160;</span>Pero ama ta tiZorobabel, huan ta tiJosué cati tihueyi totajtzi, huan nochi anmasehualme cati noja anmocahuaj ipan ni tali, ximoyolchicahuaca huan xitequitica pampa na niitztoc amohuaya.’ ” Quej nopa quiijtohua TOTECO Cati Quinyacana Iilhuicac Ejcahua Ma Tatanitij. </div>
<div class='p'>
<span class="verse" id="HG2_5">5&#160;</span>“Quema anquisque ipan tali Egipto, na nimechtajtolcahuili para noTonal mocahuas amohuaya para nochipa. Huajca amo ximajmahuica. </div>
<div class='p'>
<span class="verse" id="HG2_6">6&#160;</span>“NiamoTECO Cati Niquinyacana Noilhuicac Ejcahua Ma Tatanitij quej ni niquijtohua: ‘Ayecmo miyac tonali polihui para nijchihuas ma mojmolini taltipacti, ilhuicacti, hueyi at huan nochi huactoc tali. 
<span class="verse" id="HG2_7">7&#160;</span>Nojquiya nijchihuas ma mojmolinica nochi masehualme ipan nochi talme huan yaya cati nochi quinelnequij, hualas nica. Huan masehualme quicualtalise ni tiopamit huan nijtemitis ni tiopamit ica tatanexti.’ ” Quej nopa quiijtohua TOTECO Cati Quinyacana Iilhuicac Ejcahua Ma Tatanitij. 
<span class="verse" id="HG2_8">8&#160;</span>“Nochi tomi noaxca masque ten plata o ten oro.” Quej nopa quiijtohua TOTECO Cati Quinyacana Iilhuicac Ejcahua Ma Tatanitij. 
<span class="verse" id="HG2_9">9&#160;</span>“Yeca ihueyitilis ni tiopamit teipa nesis más yejyectzi huan amo quej nopa cati achtohuiya eltoya. Huan nijchihuas ma onca tasehuilisti ipan ni lugar.” Quej nopa quiijtohua TOTECO Cati Quinyacana Iilhuicac Ejcahua Ma Tatanitij. </div>
<div class='s'>Toteco quinajhuac nopa totajtzitzi cati amo tapajpactique iixpa </div>
<div class='p'>
<span class="verse" id="HG2_10">10&#160;</span>Ipan 24 itequi nopa chicnahui metzti <a href='#FN4' epub:type='noteref' class='noteref'>†</a> ipan toisraelita calendario, quema Tanahuatijquet Darío yahuiyaya para ome xihuit tanahuatis, TOTECO nechcamanalhui na, niHageo cati nitajtolpanextijquet, huan techilhui: 
<span class="verse" id="HG2_11">11&#160;</span>“Ya ni cati niquijtohua niamoTECO Cati Niquinyacana NoIlhuicac Ejcahua Ma Tatanitij: ‘Xiquintatzintoquili nopa totajtzitzi sinta quiixmatij quentzi cati quiijtohua nopa tanahuatili. 
<span class="verse" id="HG2_12">12&#160;</span>Sinta se ten amojuanti quihuica ipan iyoyo se nacat cati taiyocatalili para na, huan sinta iyoyo quitoxomas se pantzi, o se tacualisti, o xocomeca at, o aceite o seyoc tamanti tacualisti, huajca, nopa tamanti, ¿nojquiya mocuepas tatzejtzeloltic?’ ” </div>
<div class='p'>Huan nopa totajtzitzi quinanquilijque: “¡Amo!” </div>
<div class='p'>
<span class="verse" id="HG2_13">13&#160;</span>Huan Hageo quiijto: “Sinta acajya quiitzquis se mijcatzi huan mochihuas amo tapajpacti huan teipa quitoxomas se tenijqui, nopa tamanti ¿mochihuas amo tapajpacti nojquiya?” </div>
<div class='p'>Huan nopa totajtzitzi quinanquilijque: “Quena, mochihuas amo tapajpacti.” </div>
<div class='p'>
<span class="verse" id="HG2_14">14&#160;</span>Huajca Hageo quinilhui: “Ya ni cati quiijtohua Toteco: ‘Quej nopa eltoc ica nochi amojuanti cati anitztoque noixpa ten ni tali. Nochi cati anquichihuaj huan nochi cati antechtencahuilíaj nica, eltoc amo tapajpacti noixpa. 
<span class="verse" id="HG2_15">15&#160;</span>Huajca ama ipan ni tonali xiquitaca para amo quisayaya cuali cati anquichihuayayaj. Amo cuali eliyaya amonemilis quema ayemo anquipehualtiyayaj anquitecpichohuaj tet para anquicualtalise notiopa, niamoTECO. 
<span class="verse" id="HG2_16">16&#160;</span>Quema se moilhuiyaya para yahuiyaya para quipantis 20 tatamachihuali ten xinachti ten trigo, san quipantiyaya 10 tatamachihuali. Huan quema se yahuiyaya para quiselis 50 comit ten xocomecat iayo, san quiseliyaya 20. 
<span class="verse" id="HG2_17">17&#160;</span>Antequitique ica amomax para antatojtocase. Pero nochi cati anquitojque nijchijqui ma huaqui ica se huac ajacat, o tesihuit o ica miyac tamanti cati amo cuali cati nimechtitaniliyaya. Pero masque nimechchihuili ya nopa, amojuanti amo anquinejque anmocuepase ica na.’ ” Quej nopa quiijtohua TOTECO. </div>
<div class='p'>
<span class="verse" id="HG2_18">18&#160;</span>“Huajca ten ama ni tonali ximomacaca cuenta quenicatza nochi mopatas. Pampa ten ni 24 itequi ni chicnahui metzti <a href='#FN5' epub:type='noteref' class='noteref'>‡</a> ipan toisraelita calendario, quema anquipehualtijque anquitalíaj itzinpehualtil notiopa niamoTECO, nimechtajtolcahuilis ten nimechchihuilis. 
<span class="verse" id="HG2_19">19&#160;</span>Amantzi ayemo antoctoque huan nopa xinachti noja eltoc calijtic. Ayemo temaca itajca nopa xocomecat, huan ayemo taqui nopa higuera, huan ayemo xochiyohua nopa granada huan olivo cuahuit, pero ten ama ni tonali nochi quipiyas itajca pampa na nimechtiochihuas.” </div>
<div class='s'>Cati Toteco Quitajtolcahuili Zorobabel </div>
<div class='p'>
<span class="verse" id="HG2_20">20&#160;</span>Ipan 24 itequi nopa chicnahui metzti, Toteco nechcamanalhui na, niHageo, huan techmacac ni ompa camanali, techilhui: 
<span class="verse" id="HG2_21">21&#160;</span>“Xijcamanalhui Zorobabel, nopa tequitiquet ipan tali Judá huan xiquilhui para na niquijtohua: ‘Nechcatitoc para nijchihuas ma mojmolini taltipacti huan ilhuicacti. 
<span class="verse" id="HG2_22">22&#160;</span>Nijsosolos inintanahuatijcayo tanahuatiani ipan nochi talme ipan taltipacti huan nijtamiltis ininchicahualis. Niquinixcuepas inintatehuijca carrojhua huan cati ininpa yahuij. Miquise nopa cahuayojme huan cati ininpa tejcotoque pehuas momictise se ica seyoc. 
<span class="verse" id="HG2_23">23&#160;</span>Pero quema panos nochi ya ni, nimitznextilis hueyi tatepanitacayot tinotequipanojca Zorobabel cati tiicone Salatiel. Huan tiitztos nonechca quej nopa anillo cati nijhuica ipan nomacpil cati quipiya nosello. Na nimitztapejpenijtoc.’ ” Quej nopa quiijtohua TOTECO Cati Quinyacana Iilhuicac Ejcahua Ma Tatanitij.</div><div class="footnote">
<hr />
<aside epub:type='footnote' id="FN1"><p class="f"><a class="notebackref" href="#HG1_1"><span class="notemark">*</span> 1:1</a>
 <span class="ft">1:1 Ipan 29 itequi agosto ipan tocalendario ten ama.</span></p></aside>
<aside epub:type='footnote' id="FN2"><p class="f"><a class="notebackref" href="#HG1_15"><span class="notemark">†</span> 1:15</a>
 <span class="ft">1:15 Ipan 21 itequi septiembre 520 a.C. ipan tocalendario ten ama.</span></p></aside>
<aside epub:type='footnote' id="FN3"><p class="f"><a class="notebackref" href="#HG2_1"><span class="notemark">*</span> 2:1</a>
 <span class="ft">2:1 Ipan 17 itequi octubre 520 a.C. ipan tocalendario ten ama.</span></p></aside>
<aside epub:type='footnote' id="FN4"><p class="f"><a class="notebackref" href="#HG2_10"><span class="notemark">†</span> 2:10</a>
 <span class="ft">2:10 Ipan 18 itequi diciembre 520 a.C. ipan tocalendario ten ama.</span></p></aside>
<aside epub:type='footnote' id="FN5"><p class="f"><a class="notebackref" href="#HG2_18"><span class="notemark">‡</span> 2:18</a>
 <span class="ft">2:18 Ipan 18 itequi diciembre ipan tocalendario ten ama.</span></p></aside>

<hr />
</div>
</div></body></html>
