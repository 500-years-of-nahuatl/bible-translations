<!DOCTYPE html>
<html xmlns="http://www.w3.org/1999/xhtml" xmlns:epub="http://www.idpf.org/2007/ops" lang="nhe" dir="ltr">
<head>
<meta charset="UTF-8" />
<link rel="stylesheet" href="epub.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width, height=device-height"/>
<title>Itlajtol toteco: Santa Biblia JUECES 1</title>
</head>
<body dir='ltr'>
<ul class='tnav'>
<li><a href='index.xhtml'>JUECES</a></li>
</ul><ul class='tnav'><li><a href='JDG.xhtml#JG1_0'>1</a></li>
<li><a href='JDG.xhtml#JG2_0'>2</a></li>
<li><a href='JDG.xhtml#JG3_0'>3</a></li>
<li><a href='JDG.xhtml#JG4_0'>4</a></li>
<li><a href='JDG.xhtml#JG5_0'>5</a></li>
<li><a href='JDG.xhtml#JG6_0'>6</a></li>
<li><a href='JDG.xhtml#JG7_0'>7</a></li>
<li><a href='JDG.xhtml#JG8_0'>8</a></li>
<li><a href='JDG.xhtml#JG9_0'>9</a></li>
<li><a href='JDG.xhtml#JG10_0'>10</a></li>
</ul><ul class='tnav'>
<li><a href='JDG.xhtml#JG11_0'>11</a></li>
<li><a href='JDG.xhtml#JG12_0'>12</a></li>
<li><a href='JDG.xhtml#JG13_0'>13</a></li>
<li><a href='JDG.xhtml#JG14_0'>14</a></li>
<li><a href='JDG.xhtml#JG15_0'>15</a></li>
<li><a href='JDG.xhtml#JG16_0'>16</a></li>
<li><a href='JDG.xhtml#JG17_0'>17</a></li>
<li><a href='JDG.xhtml#JG18_0'>18</a></li>
<li><a href='JDG.xhtml#JG19_0'>19</a></li>
<li><a href='JDG.xhtml#JG20_0'>20</a></li>
</ul><ul class='tnav'>
<li><a href='JDG.xhtml#JG21_0'>21</a></li>
</ul>

<div class='main' id='JG0_0'>

<div class='mt'>Jueces  </div>
<div class='psalmlabel' id='JG1_0'> 1</div>
<div class='s'>Iteipa ixhuihua Judá ax quitlantoyaj nochi inintlal </div>
<div class='p'>

<span class="verse" id="JG1_1">1&#160;</span>Quema ya mictoya Josué, nopa israelitame quitlajtlanijque TOTECO tlaque ipaquilis para quimatise catlía hueyi familia isoldados achtohui ma yaca para quintehuitij nopa cananeos. </div>
<div class='p'>
<span class="verse" id="JG1_2">2&#160;</span>Huan TOTECO quinnanquili: “Achtohui monequi yase tlatehuitij nopa soldados ipan nopa hueyi familia Judá. Huan inijuanti tlatlanise pampa nijtlalijtoc ininmaco nopa tlali.” </div>
<div class='p'>
<span class="verse" id="JG1_3">3&#160;</span>Huan nopa tlayacanani ipan nopa hueyi familia Judá quinnotzque nopa tlayacanani ipan nopa hueyi familia Simeón huan quinilhuijque: “Xihualaca huan xitechpalehuica para tiquintehuitij nopa cananeos tlen itztoque ipan nopa tlali tlen techtocaros. Huan teipa timechpalehuise tiquintehuitij tlen itztoque campa elis imoaxca.” </div>
<div class='p'>Huan isoldados Simeón nimantzi motemacaque para quinpalehuitij. 
<span class="verse" id="JG1_4">4&#160;</span>Huan isoldados Judá tlayacantiyajque huan TOTECO quichijqui ma quintlanica nopa cananeos huan ferezeos. Huan san ipan altepetl Bezec, quinmictijque 10 mil tlacame. 
<span class="verse" id="JG1_5">5&#160;</span>Quipantitoj Tlanahuatijquetl Adoni Bezec ipan altepetl Bezec quema tlatehuiyayaj, 
<span class="verse" id="JG1_6">6&#160;</span>pero yajaya cholo. Huan isoldados Judá huan Simeón quitoquilijque huan quiitzquitoj huan quitzontequilijque ihueyi macpilhua huan ihueyi xocpilhua. 
<span class="verse" id="JG1_7">7&#160;</span>Huajca Tlanahuatijquetl Adoni Bezec quiijto: “Na niquintzontequilijtoc 70 tlanahuatiani ininhueyi macpilhua huan ininhueyi xocpilhua, huan niquinchihualti ma quicuaca san nopa pan tlatlapatztli tlen huetzqui nomesatzala, huan ama Toteco Dios nechcuepilijtoc. Techchihuilijtoque san se queja na niquinchihuili sequinoc.” </div>
<div class='p'>Huan teipa nopa soldados quihuicaque altepetl Jerusalén huan nopona mijqui. </div>
<div class='s'>Iteipa ixhuihua Judá quitlanque Hebrón huan Jerusalén </div>
<div class='p'>
<span class="verse" id="JG1_8">8&#160;</span>Isoldados Judá nojquiya quinmictijque miyac Jerusalén ehuani ica machete. Quitlanque nopa altepetl huan quitlatijque. </div>
<div class='p'>
<span class="verse" id="JG1_9">9&#160;</span>Teipa isoldados Judá yajque quintehuitoj nopa cananeos tlen itztoyaj ipan tepetini huan ipan tlali Neguev. Nojquiya quintehuitoj campa nopa tlamayamitl nechca hueyi atl. 
<span class="verse" id="JG1_10">10&#160;</span>Huan nojquiya yajque quintehuitoj nopa cananeos tlen itztoyaj ipan altepetl Hebrón. (Achtohuiya Hebrón itoca eltoya Quiriat Arba.) Huan nojquiya quinmictijque nopa huejcapantique tlacame Sesai, Ahimán huan Talmai. </div>
<div class='s'>Otoniel quitlanqui altepetl Debir </div>
<div class='p'>
<span class="verse" id="JG1_11">11&#160;</span>Teipa quitehuitoj nopa altepetl Debir tlen achtohuiya quitocajtiyayaj Quiriat Sefer. 
<span class="verse" id="JG1_12">12&#160;</span>Huan Caleb quinilhui: “Yajaya tlen tlayacanas para quitehuiti huan quitlanis altepetl Debir, na nijmactilis noichpoca Acsa para ma eli isihua.” </div>
<div class='p'>
<span class="verse" id="JG1_13">13&#160;</span>Huan tlayacanqui para tlatlaniti Otoniel tlen eliyaya icone Cenaz tlen eliyaya iicni teipa ejquetl Caleb. Huajca Caleb quimactili Otoniel iichpoca para ma eli isihua. 
<span class="verse" id="JG1_14">14&#160;</span>Huan quema nopa ichpocatl Acsa yahuiyaya ihuaya Otoniel, quicamahui ihuehue pampa moilhui cuali ma quitlajtlanijtehua itata se quentzi más tlali. Huajca teipa nopa ichpocatl iselti temoc tlen iburro huan quinechcahuito itata. Huan quema Caleb quiitac iichpoca, quitlajtlani: </div>
<div class='p'>―¿Tlaque tijnequi? </div>
<div class='p'>
<span class="verse" id="JG1_15">15&#160;</span>Huajca nopa ichpocatl quiilhui itata: </div>
<div class='p'>―Tijpixtoc hueyi moyolo nohuaya huan tinechmacatoc se tlali campa nopa huactoc tlali Neguev. Pero se favor, nojquiya xitechmaca se quentzi tlali campa meya atl. </div>
<div class='p'>Huajca Caleb quimacac nopa ameltini tlen eltoya ica tlatzintla huan ica huejcapa. </div>
<div class='s'>Tlen quitlanque isoldados Judá huan Benjamín </div>
<div class='p'>
<span class="verse" id="JG1_16">16&#160;</span>Huan quema isoldados nopa hueyi familia Judá calajque ipan nopa huactoc tlali ica tlatzintla campa itoca Arad, nojquiya yahuiyayaj ininhuaya iteipa ixhuihua imontat Moisés tlen inintoca ceneos. Pampa nopa ceneos quistejque campa quipixtoyaj ininchajchaj ipan nopa altepetl tlen apach cuatini huan yajque mocahuatoj ininhuaya itlacajhua nopa hueyi familia Judá ipan inintlal. </div>
<div class='p'>
<span class="verse" id="JG1_17">17&#160;</span>Huan teipa isoldados Judá yajque ininhuaya isoldados nopa hueyi familia Simeón san queja mocajtoyaj huan quintehuitoj nopa cananeos tlen itztoyaj ipan altepetl Sefat huan quintlamimictijque. Huajca nopa altepetl quitocajtijque Horma (Horma quinequi quiijtos Tlamimictoque.) 
<span class="verse" id="JG1_18">18&#160;</span>Huan isoldados Judá nojquiya quintlanque nopa altepetini Gaza, Ascalón huan Ecrón ica nochi nopa pilaltepetzitzi tlen mocajqui nechca. 
<span class="verse" id="JG1_19">19&#160;</span>Huan TOTECO nochipa itztoya ihuaya iteipa ixhuihua Judá, huan yeca quintzontlamiltijque nochi tlacame tlen itztoyaj campa tepeyo huan mocuilijque nopa tlali. Pero ax huelque quintojtocaj inijuanti tlen itztoyaj ipan tlamayamitl pampa quipixtoyaj tepos carrojme. </div>
<div class='p'>
<span class="verse" id="JG1_20">20&#160;</span>Huan nopa altepetl Hebrón quimactilijque Caleb queja Moisés quiijtojtoya ma quichihuaca. Huan itztoyaj nopona iniixhuihua nopa eyi itelpocahua Anac tlen tlahuel huejcapantique, pero Caleb quinmicti. </div>
<div class='s'>Benjaminitame ax quitlantoyaj nochi inintlal </div>
<div class='p'>
<span class="verse" id="JG1_21">21&#160;</span>Pero iixhuihua Benjamín ax huelque quinquixtíaj ipan Jerusalén nopa jebuseos. Yeca nopa jebuseos huan iixhuihua Benjamín itztoque san sejco nopona hasta ama. </div>
<div class='s'>Iteipa ixhuihua José quitlanque Betel </div>
<div class='p'>
<span class="verse" id="JG1_22">22&#160;</span>Nojquiya iixhuihua José quitehuitoj altepetl Betel huan TOTECO itztoya ininhuaya. 
<span class="verse" id="JG1_23">23&#160;</span>Huan quintitlanque tlacame ixtacatzi ma tlachiyatij ipan altepetl Betel. (Betel achtohuiya itoca eliyaya Tlahuili.) 
<span class="verse" id="JG1_24">24&#160;</span>Huan nopa tlacame tlen yajque tlapijpiyatij quiitaque se tlacatl tlen quisayaya ipan nopa altepetl huan quiilhuijque: “Intla titechnextilis quejatza huelis ticalaquise ipan ni altepetl, ax tleno timitzchihuilise quema tijtlanise.” </div>
<div class='p'>
<span class="verse" id="JG1_25">25&#160;</span>Huan quinnextili canque huelis calaquise ipan nopa altepetl. Huan teipa iixhuihua José calajque huan quintlamimictijque ica machete nochi tlen itztoyaj nopona. Pero nopa tlacatl tlen quinpalehui quicajque ma yohui ica nochi ifamilia. 
<span class="verse" id="JG1_26">26&#160;</span>Huan nopa tlacatl yajqui ipan inintlal heteos, huan nopona quipehualti seyoc altepetl huan quitocajti Tlahuili. Huan hasta ama queja nopa itoca. </div>
<div class='s'>Iixhuihua Manasés ax quitlanque nochi inintlal </div>
<div class='p'>
<span class="verse" id="JG1_27">27&#160;</span>Nojquiya iixhuihua Manasés ax huelque quintojtocaj tlen itztoyaj ipan altepetini Bet Seán, Taanac, Dor, Ibleam, Meguido huan pilaltepetzitzi nechca. Yeca nopa cananeos noja mocajque ipan nopa tlali. 
<span class="verse" id="JG1_28">28&#160;</span>Pero quema nopa israelitame pejque motlalanaj huan quipiyaj chicahualistli, quinchihualtijque nopa cananeos ma quintequipanoca san tlapic, pero ax huelque quintojtocaj. </div>
<div class='p'>
<span class="verse" id="JG1_29">29&#160;</span>Nojquiya iixhuihua Efraín ax huelque quintojtocaj nopa cananeos tlen itztoyaj ipan altepetl Gezer. Huajca mocajque nopona ininhuaya. </div>
<div class='s'>Tlen quitlanque nopa sequinoc huejhueyi familias </div>
<div class='p'>
<span class="verse" id="JG1_30">30&#160;</span>Nojquiya iixhuihua Zabulón ax huelque quintojtocaj tlen itztoyaj ipan altepetl Quitrón, niyon ipan Naalal. Huajca nopa cananeos nopona mocajque ininhuaya, pero nopa israelitame quinchihualtijque ma quintequipanoca san tlapic. </div>
<div class='p'>
<span class="verse" id="JG1_31">31&#160;</span>Nojquiya iixhuihua Aser ax huelque quintojtocaj tlen itztoyaj ipan altepetini Aco, Sidón, Ahlab, Aczib, Helba, Afec huan Rehob. 
<span class="verse" id="JG1_32">32&#160;</span>Huajca iixhuihua Aser mocajque ininhuaya nopa cananeos tlen itztoyaj ipan nopa tlali pampa ax huelque quintojtocaj. </div>
<div class='p'>
<span class="verse" id="JG1_33">33&#160;</span>Nojquiya iixhuihua Neftalí ax huelque quintojtocaj tlen itztoyaj ipan altepetl Bet Semes, niyon ipan Bet Anat. San mocajque nopona ininhuaya nopa cananeos pero quinchihualtijque ma quintequipanoca chicahuac. </div>
<div class='p'>
<span class="verse" id="JG1_34">34&#160;</span>Nopa amorreos quinchihualtijque iixhuihua Dan ma mocahuaca ipan tepetini huan ax quincahuilijque ma itztoca campa tlamaya. 
<span class="verse" id="JG1_35">35&#160;</span>Huan nopa amorreos teipa moaxcatijque nopa tepetl Heres, huan altepetini Ajalón huan Saalbim nojquiya. Pero quema iixhuihua José pejque motlalanaj, quinchihualtijque nopa amorreos ma quintequipanoca chicahuac. 
<span class="verse" id="JG1_36">36&#160;</span>Huan ininnepa nopa amorreos pejtejqui campa nopa tlaixtlejcolis tlen itoca Acrabim huan yajqui hasta Sela huan más ica huejcapa.  </div>
<div class='psalmlabel' id='JG2_0'> 2</div>
<div class='s'>Ielhuicac ejca TOTECO monexti ipan Boquim </div>
<div class='p'>
<span class="verse" id="JG2_1">1&#160;</span>Huan se elhuicac ejquetl tlen TOTECO hualajqui tlen altepetl Gilgal huan ajsic altepetl Boquim, huan quinilhuito nopa israelitame: “Na nimechquixti ipan tlali Egipto huan nimechhualicatoc ipan ni tlali tlen ininhuaya nimocajqui niquinmacas imohuejcapan tatahua. Nimechilhui ax quema nijxolehuas nopa tlajtolsencahuali tlen nijchijqui imohuaya. 
<span class="verse" id="JG2_2">2&#160;</span>Nojquiya nimechilhui para imojuanti ax quema xijchihuaca niyon se tlajtoli ininhuaya nopa tlacame tlen nica itztoque. Nimechilhui monequi xijxolehuaca inintlaixpa. Pero ax innechneltoquilijque tlen nimechnahuati. ¿Para tlen ya nopa inquichijque? 
<span class="verse" id="JG2_3">3&#160;</span>Huajca pampa ax innechneltocatoque, ama ax niquintojtocas imoixpa nopa tlacame tlen ehuaj ipan nopa altepetini. Huan inijuanti inmechcuesolmacase queja se huitztli tlen calaqui ipan imoicxi, huan inintlaixcopincayohua inmechmasiltise ipan tlajtlacoli.” </div>
<div class='p'>
<span class="verse" id="JG2_4">4&#160;</span>Huan quema ielhuicac ejca TOTECO tlanqui camati, nochi nopa israelitame pejque chocaj chicahuac. 
<span class="verse" id="JG2_5">5&#160;</span>Huan nopona quitocajtijque Boquim. (Boquim quinequi quiijtos Chocani.) Huan nopona quitencajque tlacajcahualistli iixpa TOTECO. </div>
<div class='s'>Josué mijqui </div>
<div class='p'>
<span class="verse" id="JG2_6">6&#160;</span>Huan Josué quinmajcajqui nochi nopa israelita soldados, huan sese inijuanti yajqui para moaxcatiti nopa tlali campa quitocarohua. 
<span class="verse" id="JG2_7-9">7-9&#160;</span>Huan Josué, icone Nun, tlen eliyaya itlatequipanojca TOTECO, mijqui quema quipiyayaya 110 xihuitl. Huan quitojque ipan itlal ipan altepetl Timnat Sera campa nopa tepetini ipan inintlal iixhuihua Efraín. Eltoya ica norte tlen tepetl Gaas. Huan nopa israelitame quihueyichihuayayaj TOTECO nochi tonali quema Josué itztoya. Nojquiya quihueyichijque teipa quema noja itztoyaj sequin huehue tlacame tlen quiitztoyaj nopa huejhueyi tiochicahualnescayotl quinchihuili israelitame achtohuiya. </div>
<div class='p'>
<span class="verse" id="JG2_10">10&#160;</span>Pero teipa tlami mijque nochi nopa tlacame tlen quiitztoyaj Josué. Huan iniixhuihua tlen yancuic tlacajtiyajque, ax quiixmatiyayaj TOTECO niyon ax quimatiyayaj nopa huejhueyi tlamantli tlen quinchihuilijtoya israelitame. </div>
<div class='s'>Nopa israelitame quicajtejque TOTECO </div>
<div class='p'>
<span class="verse" id="JG2_11">11&#160;</span>Yeca iniixhuihua nopa israelitame pejque quichihuaj tlen ax cuali iixpa TOTECO. Pejque quinhueyichihuaj nopa tlaixcopincayome tlen Baal ipan sese altepetl. 
<span class="verse" id="JG2_12">12&#160;</span>Quena, quitlahuelcajque TOTECO, yajaya tlen eliyaya ininDios inintatahua huan tlen quinquixtijtoya ipan tlali Egipto. Huan quintoquilijque tlaixcopincayome tlen ax neli huan quinhueyichijque ininteteyohua nopa tlacame tlen itztoyaj nechca. Queja nopa quichijque ma cualani TOTECO ininhuaya. 
<span class="verse" id="JG2_13">13&#160;</span>Quena, nopa israelitame quicajtejque TOTECO huan quinhueyichijque nopa teteyome Baal huan Astarot. 
<span class="verse" id="JG2_14">14&#160;</span>Huajca TOTECO tlahuel cualanqui ininhuaya huan quintemactili ininmaco tlaxtequini huan quintlami tlaxtequilijque. Huan nojquiya Toteco quintemactili ininmaco inincualancaitacahua huan yeca ayoc huelque ininhuaya motlalise para quintehuise. </div>
<div class='p'>
<span class="verse" id="JG2_15">15&#160;</span>Huan campa hueli campa yahuiyayaj nopa israelitame para tlatehuitij, TOTECO quintzacuiliyaya para ax huelis tlatlanise. TOTECO quinilhuijtoya para quinpanosquía huejhueyi tlaijiyohuilistli. Quena, quintlajtolcahuili para queja nopa elis huan yeca queja nopa ininpantic. </div>
<div class='s'>TOTECO pejqui quintequitlalía jueces ipan tlali Israel </div>
<div class='p'>
<span class="verse" id="JG2_16">16&#160;</span>Teipa TOTECO quintlali jueces para quinmanahuise israelitame ininmaco inincualancaitacahua. 
<span class="verse" id="JG2_17">17&#160;</span>Pero ax quintlacaquilijque nopa jueces. Quinhueyichijque tlaixcopincayome tlen ax Dios huan motlancuaquetzque iniixpa. Ininhuejcapan tatahua quitoquilijque itlanahuatilhua TOTECO, pero inijuanti, axtle. Nimantzi quicajtejque. 
<span class="verse" id="JG2_18">18&#160;</span>Huan quema TOTECO quitlalanqui se juez para quinyacanas, ihuaya itztoya nopa juez para quipalehuis. Huan quinmanahui israelitame ininmaco inincualancaitacahua nochi tonali quema nopa juez itztoya. TOTECO quintlasojtlayaya huan quinmanahuiyaya israelitame pampa quincaquiyaya quejatza ayijtiyayaj quema quintlaijiyohuiltiyayaj inincualancaitacahua. 
<span class="verse" id="JG2_19">19&#160;</span>Pero quema sesen juez miquiyaya, nopa israelitame sampa moicancuepayayaj huan más fiero tlachihuayayaj que inintatahua quichijtoyaj. Quintequipanohuayayaj huan quihueyichihuayayaj tlaixcopincayome tlen ax neli. Ax quinequiyayaj quicahuase iniojhui tlen fiero, niyon nopa fiero tlamantli tlen quichihuayayaj. </div>
<div class='p'>
<span class="verse" id="JG2_20">20&#160;</span>Huan TOTECO tlahuel cualanqui ininhuaya nopa israelitame huan quiijto: “Ni tlacame quiixpanotoque nopa tlajtoli tlen nijsencajqui ininhuaya inintatahua huan ax quinequij nechneltoquilise, 
<span class="verse" id="JG2_21">21&#160;</span>huajca na ayoc niquinpalehuis para ma quintojtocaca nopa tlacame ipan campa hueli altepetini tlen Josué aya quintlantoya quema mijqui.” </div>
<div class='p'>
<span class="verse" id="JG2_22">22&#160;</span>Huan TOTECO quincahuili nopa tlacame ipan inintlal para quinyejyecos israelitame. Quinequiyaya quiitas intla noja quitoquilise iojhui queja achtohuiya quichijtoyaj ininhuejcapan tatahua, o axtle. 
<span class="verse" id="JG2_23">23&#160;</span>Huan yeca TOTECO ax quicahuili Josué ma quintojtoca nopa tlacame ipan campa hueli altepetini pampa ax quinmactili imaco. San quincahuili ma mocahuaca nopona campa itztoyaj nopa israelitame.  </div>
<div class='psalmlabel' id='JG3_0'> 3</div>
<div class='s'>TOTECO quincajtejqui sequinoc tlacame ipan nopa tlali </div>
<div class='p'>
<span class="verse" id="JG3_1">1&#160;</span>Ya ni nopa tlacame huan inintlanahuatijcahua tlen quincajqui TOTECO para ica quinyejyecos nopa israelitame pampa nopa israelitame tlen itztoyaj ipan nopa tonali ax tleno quimatiyayaj tlen tlatehuilistli. Inijuanti aya eliyayaj huejhueyi para tlatehuise quema inintatahua tlatehuijque para quitlanise tlali Canaán. 
<span class="verse" id="JG3_2">2&#160;</span>Yeca TOTECO quincahuili ni israelitame ma tlatehuica para quitlanise inintlal para queja nopa quineltocase pampa aya quimatiyayaj tlen tlatehuijcayotl. 
<span class="verse" id="JG3_3">3&#160;</span>TOTECO nopona quincajqui nopa filisteos ica macuili inintlanahuatijcahua, huan sequinoc tlacame tlen inintoca nopa cananeos, sidonios huan heveos tlen itztoyaj ipan nopa tepetini tlen pejqui ica Líbano ipan tepetl Baal Hermón huan onajsi altepetl Hamat. 
<span class="verse" id="JG3_4">4&#160;</span>TOTECO quinequiyaya ni tlacame ma quinyejyecoca israelitame para quiitas intla nelía quineltocase nopa tlanahuatili tlen quinmacatoya ininhuejcapan tatahua ica Moisés, o ax quineltocase. </div>
<div class='p'>
<span class="verse" id="JG3_5">5&#160;</span>Huan nopa israelitame itztoyaj ininhuaya nopa cananeos, heteos, amorreos, ferezeos, heveos huan jebuseos. 
<span class="verse" id="JG3_6">6&#160;</span>Huan nopa israelitame mosihuajtijque huan monamictijque ininhuaya nopa sequinoc xinachtli tlacame. Huan ica ya nopa nojquiya pejque quinhueyichihuaj ininteteyohua. </div>
<div class='s'>Otoniel, nopa achtohui juez </div>
<div class='p'>
<span class="verse" id="JG3_7">7&#160;</span>Huajca nopa israelitame quichijque tlen ax cuali iixpa ininTECO Dios huan ayoc quiilnamijque. Huan pejque quinhueyichihuaj nopa tlaixcopincayome tlen itoca Baal huan Asera. </div>
<div class='p'>
<span class="verse" id="JG3_8">8&#160;</span>Huan yeca TOTECO pejqui cualani ica nopa israelitame huan quintemactili imaco Tlanahuatijquetl Cusan Risataim tlen hualajqui tlen tlali Mesopotamia, huan nopa israelitame quitequipanojque san tlapic para chicueyi xihuitl. 
<span class="verse" id="JG3_9">9&#160;</span>Huajca nopa israelitame pejque quitzajtzilíaj TOTECO huan TOTECO quitlalanqui se tlamanahuijquetl para ma quinmanahui. Yajaya itoca Otoniel huan elqui icone Cenaz tlen eliyaya iicni teipa ejquetl Caleb. 
<span class="verse" id="JG3_10">10&#160;</span>Toteco Itonal motlali ipan Otoniel para quinyacanas, huan Otoniel elqui juez huan quintlajtolsencajqui nopa israelitame. Huan quema yajqui para tlatehuiti ica inincualancaitacahua, Toteco quipalehui ma quitlani Tlanahuatijquetl Cusan Risataim tlen hualajqui tlali Mesopotamia. </div>
<div class='p'>
<span class="verse" id="JG3_11">11&#160;</span>Huan teipa oncac tlasehuilistli ipan nopa tlali para 40 xihuitl. Huan teipa mijqui Otoniel tlen eliyaya icone Cenaz. </div>
<div class='s'>Aod, nopa ompa juez, quinmanahui israelitame tlen moabitame </div>
<div class='p'>
<span class="verse" id="JG3_12">12&#160;</span>Huan nopa israelitame sampa tlajtlacolchijque iixpa TOTECO. Huan yeca TOTECO quimacac más chicahualistli Eglón nopa tlanahuatijquetl ipan tlali Moab quema quintehuiyaya israelitame pampa ax cuali quichijtoyaj iixpa. 
<span class="verse" id="JG3_13">13&#160;</span>Huan Eglón quinnotzqui nopa amalecitame huan amonitame huan quintehuijque nopa israelitame huan quintlanque huan moaxcatijque nopa altepetl tlen apach cuahuitl. 
<span class="verse" id="JG3_14">14&#160;</span>Huan nopa israelitame quitequipanojque Eglón san tlapic para 18 xihuitl. </div>
<div class='p'>
<span class="verse" id="JG3_15">15&#160;</span>Huan nopa israelitame pejque quitzajtzilíaj TOTECO huan TOTECO quitlalanqui se tlamanahuijquetl para ma quinyacana huan ma quinmanahui. Huan nopa tlacatl itoca eliyaya Aod huan elqui icone Gera se iixhui Benjamín. Huan yajaya ma arravestic. Huan se tonali nopa israelitame quititlanque Aod ma quihuiquili iniimpuesto nopa Tlanahuatijquetl Eglón. 
<span class="verse" id="JG3_16">16&#160;</span>Huan Aod mochihuilijtoya se machete tlen oncac tlatequi tlen san tlajco metro ihuehueyaca, huan quiilpi itzinquechtla tlatzintla iyoyo ica inejmatl. 
<span class="verse" id="JG3_17">17&#160;</span>Teipa quihuicac nopa tomi huan quimacato Tlanahuatijquetl Eglón ipan tlali Moab. Huan Tlanahuatijquetl Eglón eliyaya se tlacatl tlen tomahuac. 
<span class="verse" id="JG3_18">18&#160;</span>Huan quema Aod ya quimacatoya nopa tomi, quisqui para ichaj. Pero teipa quema Aod ajsito altepetl Gilgal campa oncayaya teteyome, quinmajcajqui nopa tlacame tlen ihuaya yahuiyayaj. 
<span class="verse" id="JG3_19">19&#160;</span>Huan mocuepqui iselti campa itztoya Tlanahuatijquetl Eglón huan quiilhuito: </div>
<div class='p'>―Tlanahuatijquetl, nijpiya se tlajtoli tlen monequi nimitzilhuis ixtacatzi. </div>
<div class='p'>Huajca Tlanahuatijquetl Eglón quinilhui itlatequipanojcahua ma ax molinica huan ma quisaca calteno. 
<span class="verse" id="JG3_20">20&#160;</span>Huan Tlanahuatijquetl Eglón mosehuijtoya iselti ipan icuarto huejcapa campa más tlasesestoc, huan nopona Aod calajqui huan quiilhui: </div>
<div class='p'>―Ni tlajtoli tlen nijhualica, nechmacatoc Toteco Dios para ta. </div>
<div class='p'>Huan Tlanahuatijquetl Eglón moquetztiquisqui campa mosehuiyaya ipan isiya para quiselis. 
<span class="verse" id="JG3_21">21&#160;</span>Huajca Aod tlen ma arravestic quiquixti imachete tlen quitlalijtoya ipan itzinquechtla ica inejmatl huan quisentlapalhuili Tlanahuatijquetl Eglón ipan iijti. 
<span class="verse" id="JG3_22">22&#160;</span>Quisentlapalhuili chicahuac hasta itzincuayo nopa machete tlami calaquito ipan iijti. Huan pampa tomahuac, motzajqui hasta ayoc nesqui nopa machete huan Aod ayoc quiquixtili. Huan nopa machete quisqui itzinpa. 
<span class="verse" id="JG3_23">23&#160;</span>Teipa Aod quisqui campa calajqui ipan nopa cuartos. Huan quitzajqui nopa puerta ica llaves huan cholo ipan ventana. </div>
<div class='p'>
<span class="verse" id="JG3_24">24&#160;</span>Huan quema ya quistoya Aod, hualajque itlatequipanojcahua Tlanahuatijquetl Eglón huan quiitaque nopa ipuerta tzactoc. Huan inijuanti moilhuijque huelis cuatitlanohua huan yeca itztoya nepa ipan nopa cuarto, yeca san quichixque. 
<span class="verse" id="JG3_25">25&#160;</span>Teipa quema cuesijtoyaj quichiyaj huan quiitaque ax quisayaya huan ax quitlapohuayaya ipuerta, huajca quicuique illaves huan quitlapojque nopa cuapuerta huan quipantijque inintlanahuatijca huetztoc tlalchi cuali mictoc. </div>
<div class='p'>
<span class="verse" id="JG3_26">26&#160;</span>Huan quema inijuanti quichiyayayaj para calaquise, Aod cholo huan ya panotoya campa nopa teteyome huan ajsito hasta Seirat. 
<span class="verse" id="JG3_27">27&#160;</span>Huan quema ajsito campa israelitame ipan nopa tepetini ipan inintlal iixhuihua Efraín, quipitzqui se cuacuajtli para ma mosentilica israelitame. Huan inijuanti hualajque huan hualtemoque ihuaya Aod tlen quinyacanayaya. </div>
<div class='p'>
<span class="verse" id="JG3_28">28&#160;</span>Huajca Aod quinilhui: “Xinechtoquilica ma tiquintehuitij nopa moabitame, pampa TOTECO Dios techmactilis tomaco inijuanti tlen tocualancaitacahua.” </div>
<div class='p'>Huajca nopa israelitame quitoquilijque huan quitzajque campa quimatque apanose atemitl Jordán huan axaca quicahuilijque ma pano. 
<span class="verse" id="JG3_29">29&#160;</span>Ipan nopa tonali quinmictijque queja 10 mil moabita soldados tlen más tejtetique huan más quimatque tlatehuíaj, huan axaca cholo. 
<span class="verse" id="JG3_30">30&#160;</span>Huajca queja nopa israelitame quintlanque moabitame. Huan teipa oncac tlasehuilistli para 80 xihuitl ipan nopa tlali. </div>
<div class='s'>Samgar, nopa expa juez, quinmanahui israelitame tlen filisteos </div>
<div class='p'>
<span class="verse" id="JG3_31">31&#160;</span>Huan nopa juez tlen teipa monexti elqui Samgar, icone Anat. Huan Samgar quinmicti 600 filisteos ica icamachal omiyo se huacax huan queja nopa quinmanahui nopa israelitame.  </div>
<div class='psalmlabel' id='JG4_0'> 4</div>
<div class='s'>Débora, nopa najpa juez, quitlanqui Sísara </div>
<div class='p'>
<span class="verse" id="JG4_1">1&#160;</span>Huan quema ya mictoya Aod, nopa israelitame sampa pejque quichihuaj tlen ax cuali iixpa TOTECO. 
<span class="verse" id="JG4_2">2&#160;</span>Huan TOTECO quintemactili imaco Jabín inintlanahuatijca cananeos, yajaya tlen mosehui para tlanahuatis ipan altepetl Hazor. Huan Sísara elqui itlayacanca tlen isoldados huan itztoya ipan altepetl Haroset Goim. 
<span class="verse" id="JG4_3">3&#160;</span>Huan Tlanahuatijquetl Jabín chicahuac quintlaijiyohuiltijtoya nopa israelitame para 20 xihuitl huan quinpiyayaya 900 tepos carrojme para ica tlatehuise. Huajca nopa israelitame quitzajtzilijque TOTECO para ma quinpalehui. </div>
<div class='p'>
<span class="verse" id="JG4_4">4&#160;</span>Huan ipan nopa tonali quintlajtolsencahuayaya nopa israelitame se sihua juez tlen itoca Débora. Yajaya itztoya se tiocamanalojquetl huan isihua Lapidot. 
<span class="verse" id="JG4_5">5&#160;</span>Débora nochipa mosehui para tetlajtolsencahuas campa nochi quitocajtiyayaj “Débora icoyol”. Nopa coyol cuahuitl eltoya ipan nopa tepetini ipan tlali Efraín tlatlajco altepetini Ramá huan Betel. Huan nochi israelitame conitayayaj Débora para ma quintlajtolsencahua. </div>
<div class='p'>
<span class="verse" id="JG4_6">6&#160;</span>Huan se tonal Débora tlanahuati ma quinotzatij Barac, icone Abinoam, tlen itztoya ipan altepetl Cedes ipan inintlal iixhuihua Neftalí. Huan quema hualajqui, Débora quiilhui: </div>
<div class='p'>―TOTECO tlen itztoc toDios tiisraelitame mitznahuatía xiquinsentili 10 mil tlacame tlen hualahuij ipan nopa huejhueyi familias Neftalí huan Zabulón huan xiquinyacana hasta nopa tepetl Tabor. 
<span class="verse" id="JG4_7">7&#160;</span>Nopona inquintehuise isoldados Tlanahuatijquetl Jabín huan inintlayacanca tlen itoca Sísara. Huan Toteco quichihuas ma monechcahui campa ta campa atemitl Cisón ica itlatehuijca carros huan ica tlahuel miyac isoldados. Huan quichihuas ma huetzica momaco huan inquintlanise. </div>
<div class='p'>
<span class="verse" id="JG4_8">8&#160;</span>Huan Barac quiijto: </div>
<div class='p'>―Intla ta tiyas nohuaya, niyas, pero intla ax nohuaya tiyas, na ax niyas. </div>
<div class='p'>
<span class="verse" id="JG4_9">9&#160;</span>Huan Débora quiilhui: </div>
<div class='p'>―Cualtitoc, niyas mohuaya. Pero pampa ax timotemacac titlayacanas, quema huetzis Sísara huan isoldados, tlacame ax mitzhueyitlalise para tijtlanqui ta. Pampa elis se sihuatl tlen TOTECO quitemactilis Sísara imaco. </div>
<div class='p'>Huajca Débora yajqui ica Barac hasta Cedes. Huan Barac quinnotzqui iixhuihua Zabulón huan Neftalí ma mosentilica ipan altepetl Cedes. 
<span class="verse" id="JG4_10">10&#160;</span>Huan 10 mil soldados mosansejcotilijque huan quistejque ica Barac queja inintlayacanca. Huan Débora ininhuaya yajqui. 
<span class="verse" id="JG4_11">11&#160;</span>Huan Heber nopa quenita moiyocatlalijtoya tlen sequinoc quenita tlacame. (Quenitame elque inintoca iixhuihua itex Moisés.) Huan Heber quiquetztiyajqui ichaj tlen yoyomitl campa hueli huan ajsito hasta campa nopa hueyi ahua cuahuitl tlen itoca Zaanaim tlen eltoya nechca altepetl Cedes. 
<span class="verse" id="JG4_12">12&#160;</span>Huan Sísara quicajqui para Barac, icone Abinoam, yajtoya ipan tepetl Tabor. 
<span class="verse" id="JG4_13">13&#160;</span>Huajca Sísara quinsentili nochi 900 itlatehuijca carros huan nochi isoldados huan quistejqui ininhuaya tlen altepetl Haroset Goim huan ajsitoj campa nopa atemitl Cisón. </div>
<div class='p'>
<span class="verse" id="JG4_14">14&#160;</span>Huajca Débora quiilhui Barac: </div>
<div class='p'>―Xiya amantzi, pampa ama TOTECO mitzyacantiyas huan mitzmactilis Sísara momaco. </div>
<div class='p'>Huajca Barac temoc ipan tepetl Tabor ica 10 mil soldados. 
<span class="verse" id="JG4_15">15&#160;</span>Huan TOTECO quinchihualti Sísara huan isoldados huan tlen ihuaya itztoyaj ipan tlatehuijca tepos carrojme tlahuel ma momajmatica hasta mohuihuichijque. Huan Barac huan isoldados pejque quinmictíaj ica machete. Huajca Sísara temoc ipan icarro huan cholojtejqui san iicxipa. 
<span class="verse" id="JG4_16">16&#160;</span>Huan Barac huan isoldados quintoquilijtiyajque isoldados huan tlen itztoyaj ipan tlatehuijca carrojme hasta altepetl Haroset Goim. Huan ax mocajqui itztoc niyon se isoldado Sísara. Nochi mijque ica machete. 
<span class="verse" id="JG4_17">17&#160;</span>Huan Sísara cholo san iicxipa huan yajqui campa nopa cali tlen yoyomitl tlen elqui iaxca Jael tlen isihua Heber, nopa quenita. Yajqui ichaj pampa Heber huan Tlanahuatijquetl Jabín ipan altepetl Hazor quichijtoyaj se tlajtoli para ax oncas cualantli ica inijuanti. </div>
<div class='p'>
<span class="verse" id="JG4_18">18&#160;</span>Huajca nopa sihuatl, Jael, quisqui ichaj para quiselis Sísara huan quiilhui: </div>
<div class='p'>―Xicalaqui nica, notlanahuatijca. Amo ximajmahui, pampa axaca mitzajsis nica. </div>
<div class='p'>Huan yajaya calajqui ichaj tlen yoyomitl para motlatis, huan Jael quipijqui ica se tlaquemitl. 
<span class="verse" id="JG4_19">19&#160;</span>Huan Sísara quitlajtlani quentzi atl pampa tlahuel amiquiyaya. </div>
<div class='p'>Pero nopa sihuatl quitlapo se cuetlaxtli tlen ipan quitectoya lechi huan quimacac ma quii huan sampa cuali quipijpijqui. 
<span class="verse" id="JG4_20">20&#160;</span>Huan Sísara quiilhui nopa sihuatl: </div>
<div class='p'>―Ximoquetza puertajteno huan intla acajya hualas huan mitztlajtlanis intla nica nimotlatijtoc, xiquilhui para axtle. </div>
<div class='p'>
<span class="verse" id="JG4_21">21&#160;</span>Huan tlahuel cochqui pampa nelía tlaxicojtoya. Huan Jael, isihua Heber, quicuic se cuaestaca huan se martillo huan ica yolic monechcahuijtiyajqui campa ya. Huan quiquechili nopa cuaestaca ipan itzonteco huan quisentlapalhuili hasta mocajqui tlatzquitoc ipan tlali, huan nimantzi mijqui. </div>
<div class='p'>
<span class="verse" id="JG4_22">22&#160;</span>Huan ajsico Barac tlen quitemohuayaya Sísara huan Jael quinamiquito huan quiilhui: </div>
<div class='p'>―Xihuala huan nimitznextilis nopa tlacatl tlen tijtemohua. </div>
<div class='p'>Huan calajqui Barac huan quiitac Sísara cuali mictoc ica se cuaestaca ipan itzonteco. 
<span class="verse" id="JG4_23">23&#160;</span>Huajca queja nopa iniixpa nopa israelitame Toteco Dios quintlanqui isoldados Jabín, inintlanahuatijca cananeos. 
<span class="verse" id="JG4_24">24&#160;</span>Huan mojmostla nopa israelitame más quipixtiyajque chicahualistli iixpa Jabín inintlanahuatijca cananeos, huan teipa quitzontlamiltijque.  </div>
<div class='psalmlabel' id='JG5_0'> 5</div>
<div class='s'>Ininhuica Débora huan Barac </div>
<div class='p'>
<span class="verse" id="JG5_1">1&#160;</span>Ipan nopa tonali Débora ihuaya Barac, tlen eliyaya icone nopa Abinoam, queja ni huicaque: </div>
<div class='q'>
<span class="verse" id="JG5_2">2&#160;</span>“Ma tijhueyichihuaca TOTECO pampa nopa tlayacanca israelitame moneltlalijque, </div>
<div class='q'>huan nopa israelitame nimantzi motemacaque para tlatehuitij. </div>
<div class='q'>
<span class="verse" id="JG5_3">3&#160;</span>Xinechtlacaquilica, intlanahuatiani huan imojuanti tlen inquihuicaj tequiticayotl, </div>
<div class='q'>huan na nijhuicatis TOTECO, yajaya tlen toDios tiisraelitame. </div>
<div class='q'>Quena, yajaya nijhuicatis huan nijhueyitlalis. </div>
<div class='q'>
<span class="verse" id="JG5_4">4&#160;</span>TOTECO, quema ta tiquisqui ipan Seir huan tinejnentiyajqui ipan tlali Edom, </div>
<div class='q'>molini tlali huan tlen nopa mixtli ipan elhuicactli tlaahuetzqui chicahuac. </div>
<div class='q'>
<span class="verse" id="JG5_5">5&#160;</span>Nopa tepetini huihuipicaque moixpa TOTECO, </div>
<div class='q'>ta tlen techmocuitlahuía titlali Israel ehuani. </div>
<div class='q'>Quena, tepetl Sinaí nojquiya huihuipicac moixpa. </div>
<div class='q'>
<span class="verse" id="JG5_6">6&#160;</span>Ipan nopa tonali quema noja itztoya Samgar, icone Anat, hasta quema itztoya Jael, </div>
<div class='q'>nochi israelitame quicajtejque nochi huejhueyi ojtli huan ayoc nejnenque nopona pampa momajmatiyayaj para quintlaxtequilise. </div>
<div class='q'>San quitoquilijque pilojtzitzi tlen huijcoltic para motlatijtiyase. </div>
<div class='q'>
<span class="verse" id="JG5_7">7&#160;</span>Nochi paquilistli tlantoya huan niyon se israelita ax itztoya ica yejyectzi hasta na, niDébora, nimotlalanqui queja nieliyaya ininnana israelitame. </div>
<div class='q'>
<span class="verse" id="JG5_8">8&#160;</span>Israelitame quinhueyichihuayayaj tlaixcopincayome tlen ax Dios. </div>
<div class='q'>Nochi sequinoc altepetl ehuani techtehuijque hasta topuertaj teno. </div>
<div class='q'>Nopa fiero tlacame tlen technahuatiyayaj ax techcahuiliyayaj ma tijpiyaca niyon se totepostzajca o tepostli tlen ica timomanahuisquíaj. </div>
<div class='q'>Ax oncac niyon se ipan 40 mil israelitame. </div>
<div class='q'>
<span class="verse" id="JG5_9">9&#160;</span>Nelía nipaqui ica intlanahuatiani ipan tlali Israel. </div>
<div class='q'>Nijtlascamati TOTECO imopampa imojuanti. </div>
<div class='q'>Inyajque ipan tlatehuijcayotl ica nochi imoyolo. </div>
<div class='q'>Ma tijhueyichihuaca TOTECO. </div>
<div class='q'>
<span class="verse" id="JG5_10">10&#160;</span>Nochi tiisraelitame ma tijhueyichihuaca TOTECO. </div>
<div class='q'>Nochi tlen ricos huan tlen tlejcoj ipan burrojme chipahuaque, </div>
<div class='q'>huan tlen mosehuíaj campa tlatzotzoltic ma paquica. </div>
<div class='q'>Huan nojquiya ma huicaca nochi tlen teicneltzitzi huan monequi nejnemise. </div>
<div class='q'>Nochi ma tihuicaca ica tlascamatili. </div>
<div class='q'>
<span class="verse" id="JG5_11">11&#160;</span>Inijuanti tlen quimatij tlatehuíaj sampa mosentilíaj campa ameli ininhuaya tlen quinamacaj ininborregojhua. </div>
<div class='q'>Nopona nopa soldados tlen tlatlantoque tepohuilíaj quejatza nelía hueyi tlen TOTECO quinchihuili, yonque san teicneltzitzi. </div>
<div class='q'>TOTECO quichijqui para tiisraelitame ma tlahuel titlatlanica. </div>
<div class='q'>Huan huajca ama nochi tiisraelitame, tojuanti tlen tiitlacajhua TOTECO, </div>
<div class='q'>sampa timosehuíaj campa puerta huan tiitztoque ica yejyectzi. </div>
<div class='q'>
<span class="verse" id="JG5_12">12&#160;</span>Xiisa Débora. </div>
<div class='q'>Xiisa huan xihuica se huicatl. </div>
<div class='q'>Huan ta Barac, tiicone Abinoam, ximotlalana. </div>
<div class='q'>Xiquinhuica nopa tlacame tlen tiquinitzquitoc ipan tlatehuijcayotl. </div>
<div class='q'>Ma mitztequipanotij. </div>
<div class='q'>
<span class="verse" id="JG5_13">13&#160;</span>Temoque nopa israelita tlacame tlen motemacayayaj. </div>
<div class='q'>Yajque motehuitoj ininhuaya inincualancaitacahua. </div>
<div class='q'>Nopa tlacame tlen iaxcahua TOTECO motecpanque huan yajque, </div>
<div class='q'>yonque ax nesiyaya intla huelis tlatlanise. </div>
<div class='q'>
<span class="verse" id="JG5_14">14&#160;</span>Hualajque israelita tlacame tlen tlali Efraín campa nopa amalecitame achtohui itztoyaj. </div>
<div class='q'>Huan quintoquilijtiyajque isoldados tlen nopa hueyi familia Benjamín. </div>
<div class='q'>Nopa tlanahuatijca israelitame hualajque tlen itlal Maquir. </div>
<div class='q'>Tlacame tlen nopa hueyi familia Zabulón hualtemoque. </div>
<div class='q'>
<span class="verse" id="JG5_15">15&#160;</span>Nojquiya nopa tequitini huan soldados tlen nopa hueyi familia Isacar temoque hasta nopa tlamayamitl ihuaya Débora. </div>
<div class='q'>Huan iteipa ixhuihua Isacar quipalehuijque Débora huan Barac quipalehui nojquiya. </div>
<div class='q'>Quena, moisihuiltijque para tlapalehuise. </div>
<div class='q'>Pero iixhuihua Rubén ax yajque. </div>
<div class='q'>
<span class="verse" id="JG5_16">16&#160;</span>¿Para tlen mocajque ininchaj iixhuihua Rubén campa tzactoque ininborregojhua? </div>
<div class='q'>¿Huelis san quintlacaquiliyayaj nopa tlamocuitlahuiani quema quinnotzayayaj inintlapiyalhua ica tlapitztli? </div>
<div class='q'>Iixhuihua Rubén ax pajca itztoque para ax yajque. </div>
<div class='q'>
<span class="verse" id="JG5_17">17&#160;</span>Iixhuihua Galaad mocajque ne seyoc inaliyo Jordán huan iixhuihua Dan mocajque campa nopa barcos. </div>
<div class='q'>Iixhuihua Aser mocajque iteno hueyi atl huan ax mijcuenijque campa itztoyaj. </div>
<div class='q'>San mosiyajcahuayayaj. </div>
<div class='q'>
<span class="verse" id="JG5_18">18&#160;</span>Pero iixhuihua Zabulón ihuaya Neftalí, inijuanti, quena. </div>
<div class='q'>Yajque tlatehuitoj huan ax quichihuilijque cuenta intla miquisquíaj. </div>
<div class='q'>
<span class="verse" id="JG5_19">19&#160;</span>Huajca nopa tlanahuatiani tlen cananeos hualajque tlatehuicoj nechca altepetl Taanac, </div>
<div class='q'>campa pehua nopa atl tlen altepetl Meguido, </div>
<div class='q'>pero ax tleno quitlanque. </div>
<div class='q'>Ax quihuicaque niyon se tomi. </div>
<div class='q'>
<span class="verse" id="JG5_20">20&#160;</span>TOTECO huan nochi sitlalime ipan elhuicactli techpalehuijque para tijtlanise Sísara. </div>
<div class='q'>
<span class="verse" id="JG5_21">21&#160;</span>Elqui queja nopa atlajtli Cisón tlejcoc miyac huan nochi quinhuicac. </div>
<div class='q'>Quena, quinhuahuatatzqui nochi ininmijcatzitzi. </div>
<div class='q'>(Ma quipiya fuerza noyolo para nijtlamiltis ni nohuica.) </div>
<div class='q'>
<span class="verse" id="JG5_22">22&#160;</span>Huajca caquistic nopa cahuayo tecactli pampa motlalojtiyajque. </div>
<div class='q'>Yonque tlahuel motemacayayaj nopa soldados ipan inincahuayos, quistejque ica majmajtli. </div>
<div class='q'>
<span class="verse" id="JG5_23">23&#160;</span>Ielhuicac ejca TOTECO quiijto: </div>
<div class='q'>‘Xiquintelchihua tlen ehuaj Meroz.’ </div>
<div class='q'>Ma itztoca senquistoc tlatelchihualme tlen nopona itztoque, </div>
<div class='q'>pampa ax hualajque quipalehuicoj TOTECO para quintehuise icualancaitacahua tlen nelía elque tejtetique. </div>
<div class='q'>
<span class="verse" id="JG5_24">24&#160;</span>Pero niquijtohua tlahuel xijtiochihua nopa sihuatl Jael, isihua Heber, nopa quenita. </div>
<div class='q'>Más ma quitiochihua Jael que nochi sihuame tlen mocahuaj ipan yoyon caltini. </div>
<div class='q'>
<span class="verse" id="JG5_25">25&#160;</span>Sísara quitlajtlani atl huan Jael quimacac lechi. </div>
<div class='q'>Ipan se taza tlen yejyectzi, quimacac crema. </div>
<div class='q'>
<span class="verse" id="JG5_26">26&#160;</span>Ica se ima quicuic nopa cuaestaca huan ica inejmatl quicuic se martillo tlen ica quimaquili Sísara ipan itzonteco. </div>
<div class='q'>Quicuacoyoni huan panoc ipan itzonteco nopa cuaestaca. </div>
<div class='q'>
<span class="verse" id="JG5_27">27&#160;</span>Huan nopona campa huetztoya, mijqui. </div>
<div class='q'>Quena, iicxitla Jael huetztoya huan nopona mijqui. </div>
<div class='q'>
<span class="verse" id="JG5_28">28&#160;</span>Inana Sísara mocuesohuayaya, huan tlachiyayaya ipan ventana para quiitas intla huala. </div>
<div class='q'>Moilhuiyaya: </div>
<div class='q'>¿Para tlen ax huala Sísara ica icarro? </div>
<div class='q'>¿Para tlen icarro huejcahua, </div>
<div class='q'>huan ax caquisti para huala ica cahuayo tecactli? </div>
<div class='q'>
<span class="verse" id="JG5_29">29&#160;</span>Huan inana moilhuiyaya para melahuac tlen isihua tlatequipanojcahua tlen más tlalnamiquij quiilhuiyayaj. </div>
<div class='q'>Inijuanti quiilhuiyayaj: </div>
<div class='q'>
<span class="verse" id="JG5_30">30&#160;</span>‘Huelis miyac tlamantli mocuilijque quema tlatlanque, </div>
<div class='q'>huan ama nochi moajachihuíaj. </div>
<div class='q'>Huelis sesen soldado quitocaros se o ome ichpocame huan Sísara quitocaros nopa yoyomitl tlen más yejyectzi ica miyac colores. </div>
<div class='q'>Huelis nechhualiquilis miyac tlamantli tlen yejyectzi tlajtzontli. </div>
<div class='q'>Huan tlen más yejyectzi tlaijilpili mocahuas para moquechcostis iquechtla ya.’ </div>
<div class='q'>
<span class="verse" id="JG5_31">31&#160;</span>TOTECO, nochi mocualancaitacahua ma miquica, </div>
<div class='q'>pero tlacame tlen mitzhueyichihuaj ma elica queja nopa tonati quema quisa ica nochi ichicahualis.” </div>
<div class='m'>Queja nopa huicayayaj Débora ihuaya Barac. </div>
<div class='p'>Huan teipa nopa israelitame quipixque tlasehuilistli ipan nopa tlali para 40 xihuitl.  </div>
<div class='psalmlabel' id='JG6_0'> 6</div>
<div class='s'>TOTECO quinotzqui Gedeón ma quinyacana israelitame </div>
<div class='p'>
<span class="verse" id="JG6_1">1&#160;</span>Huan nopa israelitame sampa quichijque tlen ax cuali iixpa TOTECO, huan yajaya quintemactili ininmaco nopa madianitame. Huan nopa madianitame quintlaijiyohuiltijque chicahuac para chicome xihuitl, 
<span class="verse" id="JG6_2">2&#160;</span>huan tlahuel fiero quinchihuilijque israelitame. Yeca ipampa tlen nopa madianitame quinchihuiliyayaj, nopa israelitame motlatitoj ipan mijca ostotl, huan campa tlaostoco huan nopona mocajque para itztose campa cuatitlamitl ipan tepetini. 
<span class="verse" id="JG6_3">3&#160;</span>Huan quema nopa israelitame tlatojtocayayaj ipan ininmil, nopa madianitame, huan amalecitame huan sequinoc xinachtli tlacame tlen hualayayaj campa quisa tonati quitlamiltijque nochi tlen quitoctoyaj. 
<span class="verse" id="JG6_4">4&#160;</span>Nochi quixolejque ipan ininmil israelitame hasta altepetl Gaza. Huan ax tleno quincahuilijque para nopa israelitame ma quicuaca. Nojquiya quincuilijque israelitame nochi ininborregojhua, ininhuacaxhua huan ininburrojhua. 
<span class="verse" id="JG6_5">5&#160;</span>Pampa ajsiyayaj nelía miyac nopa seyoc tlali ehuani ipan inincamellos hasta axaca hueliyaya quinpohua. Huan quinhualicayayaj nochi inintlapiyalhua tlen itztoyaj queja chapolime tlen nochi quitlamiltíaj. Huan quiquetzayayaj ininchajchaj tlen yoyomitl nopona huan mocahuayayaj hasta nochi quitlamiltisquíaj, huan nopa tlali mocajqui huactoc. 
<span class="verse" id="JG6_6">6&#160;</span>Huan queja nopa, nopa israelitame mocajque pilteicneltzitzi por nopa madianitame huan huajca quitzajtzilijque TOTECO. 
<span class="verse" id="JG6_7">7&#160;</span>Huan quema nopa israelitame quitlajtlanijque TOTECO ma quinmanahui tlen nopa madianitame, 
<span class="verse" id="JG6_8">8&#160;</span>TOTECO quintitlanili se tiocamanalojquetl huan yaja quinilhui nopa tlajtoli tlen TOTECO toDIOS tiisraelitame quimacac. TOTECO quiijto: “Na nimechquixti ipan tlali Egipto campa initztoyaj inilpitoque huan intequipanohuayayaj san tlapic. 
<span class="verse" id="JG6_9">9&#160;</span>Nimechmanahui ininmaco egiptome huan ininmaco nochi sequinoc tlen inmechcualancaitayayaj. Imoixpa niquintojtocac huan nimechmactili inintlal. 
<span class="verse" id="JG6_10">10&#160;</span>Huan nimechilhui para na, niimoTECO Dios, huan para amo xiquinhueyichihuaca nopa tlaixcopincayome tlen nopa amorreos nopona quintlepanitaj, pero ax innechtlacaquilijque.” </div>
<div class='s'>Ielhuicac ejca Toteco quinojnotzaco Gedeón </div>
<div class='p'>
<span class="verse" id="JG6_11">11&#160;</span>Teipa se tonal hualajqui se elhuicac ejquetl tlen TOTECO huan mosehui ahuatzintla tlen eltoc nechca altepetl Ofra tlen eliyaya iaxca Joás iixhui Abiezer. Huan Gedeón, icone Joás, quiixtacatepachoyaya trigo campa tlacoyonijtoya huejcatla ipan tetl para nopona quipatzcasquía xocomecatl para quiquixtilis iayo. Queja nopa, ax nesiyaya pampa ax quinequiyaya nopa madianitame ma quiitaca huan mocuilise nopa trigo. </div>
<div class='p'>
<span class="verse" id="JG6_12">12&#160;</span>Huan ielhuicac ejca TOTECO monexti iixpa Gedeón huan quiilhui: </div>
<div class='p'>―TOTECO mohuaya itztoc huan tielis se soldado tlen tlahuel motemacas ipan tlatehuijcayotl. </div>
<div class='p'>
<span class="verse" id="JG6_13">13&#160;</span>Huan Gedeón quitlajtlani: </div>
<div class='p'>―Intla TOTECO itztoc tohuaya, huajca ¿para tlen topanti nochi ni tlamantli tlen ohui? ¿Para tlen ax techchihuilía nopa tiochicahualnescayotl queja tohuejcapan tatahua quiijtojque quinchihuili quema quinquixti ipan tlali Egipto? Ama eltoc queja TOTECO techtlahuelcajtoc huan techtemactilijtoc ininmaco nopa madianitame. </div>
<div class='p'>
<span class="verse" id="JG6_14">14&#160;</span>Huan TOTECO quitlachili huan quiilhui: </div>
<div class='p'>―Na nimitzmacas nochicahualis. Xiya ta, xiquinmanahuiti israelitame ininmaco nopa madianitame pampa ama na nimitztitlani. </div>
<div class='p'>
<span class="verse" id="JG6_15">15&#160;</span>Pero Gedeón sampa quinanquili: </div>
<div class='p'>―¿Ay noTeco, quejatza huelis niquinmanahuis israelitame? Nihuala ipan nopa familia tlen más teicneltzi ipan nochi iixhuihua Manasés. Huan ipan noteixmatcahua nieli tlen más nipilsiltzi. </div>
<div class='p'>
<span class="verse" id="JG6_16">16&#160;</span>Huan TOTECO quinanquili: </div>
<div class='p'>―Naja mohuaya niitztoc huan tiquintlanis nopa madianitame queja elisquía san se tlacatl. </div>
<div class='p'>
<span class="verse" id="JG6_17">17&#160;</span>Huan Gedeón sampa quiilhui TOTECO: </div>
<div class='p'>―Intla tinechtlapejpenijtoc huan tinechcualita, huajca xijchihua se tlanextilijcayotl para nelía nijmatis tiitztoc TOTECO tlen tinechcamahuía. 
<span class="verse" id="JG6_18">18&#160;</span>Se favor nimitztlajtlanía, amo xiquisa hasta nimocuepas huan nimitzhualiquilis se regalo tlen nijnequi nimitzmacas. </div>
<div class='p'>Huan TOTECO quinanquili: </div>
<div class='p'>―Nica nimitzchiyas hasta sampa tihualas. </div>
<div class='p'>
<span class="verse" id="JG6_19">19&#160;</span>Huajca Gedeón yajqui quicualtlalito se pilchivojtzi ihuaya 20 litros harina huan quichijqui pantzi tlen ax quipiya tlasonejcayotl. Teipa quitlali nopa nacatl ipan se chiquihuitl huan nopa nacatl iayo ipan se hueyi comitl. Huan quihuicac nochi para quimacas campa itztoya ielhuicac ejca Toteco ahuatzintla. </div>
<div class='p'>
<span class="verse" id="JG6_20">20&#160;</span>Huajca ielhuicac ejca Toteco Dios quiilhui: “Xijhualica nopa nacatl huan nopa pantzi tlen ax quipiya tlasonejcayotl huan xijtlali ipan ni tetl huan ipani nopa nacatl xijtoyahua iayo.” </div>
<div class='p'>Huan Gedeón queja nopa quichijqui. 
<span class="verse" id="JG6_21">21&#160;</span>Huan ielhuicac ejca TOTECO quiajsic nopa nacatl huan nopa pantzi tlen ax quipiya tlasonejcayotl ica icuatopil. Huan tlen nopa tetl quisqui tlitl tlen quitlati nopa nacatl ihuaya nopa pantzi para quinextis TOTECO quiseli itlacajcahualis. Huan nopa elhuicac ejquetl san polijqui iixpa. </div>
<div class='p'>
<span class="verse" id="JG6_22">22&#160;</span>Huajca Gedeón momacac cuenta para eliyaya ielhuicac ejca TOTECO huan quiijto: </div>
<div class='p'>―¡Ay TOTECO Tlen Más Tijpiya Tlanahuatili! Nimoixtlachilijtoc ica moelhuicac ejca. </div>
<div class='p'>
<span class="verse" id="JG6_23">23&#160;</span>Pero TOTECO quiilhui: </div>
<div class='p'>―Ximoyoltlali huan amo ximajmahui pampa ax timiquis. </div>
<div class='p'>
<span class="verse" id="JG6_24">24&#160;</span>Huajca nopona Gedeón quiquetzqui se tlaixpamitl para quiilnamiquis TOTECO huan quitocajti “TOTECO, Yajaya Tlen Temaca Yoltlasehuilistli”. Huan ni tlaixpamitl noja eltoc hasta ama nepa Ofra campa itztoque iixhuihua Abiezer. 
<span class="verse" id="JG6_25">25&#160;</span>Huan nopa yohuali TOTECO quiilhui Gedeón: </div>
<div class='p'>―Xijcui nopa toro tlen ompa ejquetl tlen motata iaxca huan tlen quipiya chicome xihuitl. Huan xijmajcahua nopa tlaixpamitl tlen Baal tlen motata quipixtoc. Huan xijtzontequi nopa tlaixcopincayotl Asera tlen quiquetztoc ielchiquitipa ne seyoc. 
<span class="verse" id="JG6_26">26&#160;</span>Huan xijchihua se tlaixpamitl para TOTECO Dios itzonpac nopa tepetl huan xijsencahua nopa tetini ica tlamocuitlahuili queja monequi. Huan xijcui nopa toro tlen ompa tlacatquetl, huan xijmicti huan techmaca queja se tlacajcahualistli. Huan xijtequihui nopa cuahuitl tlen nopa tlaixcopincayotl Asera tlen tijtzojtzontejqui para xijtlati ipan nopa tlaixpamitl. </div>
<div class='s'>Gedeón quichijqui tlen Toteco quiilhui </div>
<div class='p'>
<span class="verse" id="JG6_27">27&#160;</span>Huajca Gedeón quincuic majtlactli itlatequipanojcahua huan quichijqui queja TOTECO quinahuati. Pero majmajqui para quisencahuas tonaya pampa moilhuiyaya quiitasquíaj iteixmatcahua huan tlen ehuaj nopa altepetl. Huajca quisencajqui ica tlayohua. </div>
<div class='p'>
<span class="verse" id="JG6_28">28&#160;</span>Huan ica ijnaloc mejque tlacame tlen ehuaj nopa altepetl huan quiitaque para sosolijtoya nopa tlaixpamitl tlen Baal. Nojquiya quiitaque para se quitzontectoya nopa itlaixcopincayo Asera tlen quichijtoyaj ica cuahuitl. Huan nojquiya quiitaque nopa tlaixpamitl huan ipan quitencajtoya nopa toro. </div>
<div class='p'>
<span class="verse" id="JG6_29">29&#160;</span>Huajca motlajtlanijque se ica seyoc: “¿Ajqueya quichijqui ni tlamantli?” </div>
<div class='p'>Pero teipa quimatque para quichijtoya Gedeón, icone Joás. Huajca yajque huan quiilhuitoj Joás: </div>
<div class='p'>
<span class="verse" id="JG6_30">30&#160;</span>―Xijquixti motelpoca para tijmictise pampa quixolejqui itlaixpa Baal huan quitzojtzontejqui itlaixcopincayo Asera tlen tijchijtoyaj ipan tlaquetzali. </div>
<div class='p'>
<span class="verse" id="JG6_31">31&#160;</span>Huan Joás quinnanquili nochi inijuanti tlen moquetztoyaj inechca ica ni tlajtoli: </div>
<div class='p'>―¿Para tlen inquinequij inquimanahuise Baal huan intlatehuise ipampa ya? ¿Inmoilhuíaj Baal ax hueli momanahuis ica iselti? Nelía inhuihuitique para inquiijtose ax hueli momanahuis Baal. Ma miqui nimantzi tlen ya nopa moilhuía. Intla Baal nelía eli se dios, huajca ma momanahui iselti huan ma quintehui tlen quixolejque itlaixpa. </div>
<div class='p'>
<span class="verse" id="JG6_32">32&#160;</span>Huajca ipan nopa tonal pejque quitocajtíaj Gedeón, Jerobaal. Jerobaal quiijtosnequi “ma momanahui Baal iselti”. Queja nopa quitocajtijque pampa quixolejtoya itlaixpa Baal. </div>
<div class='p'>
<span class="verse" id="JG6_33">33&#160;</span>Teipa mosentilijque nochi madianitame, huan amalecitame, huan sequinoc xinachtli tlacame tlen hualajque campa quisa tonati huan quipanoque atemitl Jordán huan mochijque campa nopa tlamayamitl Jezreel. 
<span class="verse" id="JG6_34">34&#160;</span>Huan Itonal TOTECO motlali ipan Gedeón huan Gedeón quipitzqui nopa cuacuajtli para nochi iixhuihua Abiezer ma mosentilica ihuaya. 
<span class="verse" id="JG6_35">35&#160;</span>Nojquiya quinnahuati tlayolmelahuani ma yaca ipan nochi nopa tlali campa itztoyaj iixhuihua Manasés para ma mosansejcotilica ihuaya. Nojquiya tlatitlanqui ma quinyolmelahuatij israelitame ipan nopa huejhueyi familias Aser, Zabulón huan Neftalí. Huan nochi inijuanti nima hualajque mosansejcotilicoj ihuaya Gedeón. </div>
<div class='p'>
<span class="verse" id="JG6_36">36&#160;</span>Huan Gedeón quiilhui Toteco Dios: “Intla nelía tinechtequihuis para ma niquinmanahui israelitame queja tiquijtohua, 
<span class="verse" id="JG6_37">37&#160;</span>quej ni xinechnextili. Nica campa quitejtepachoj trigo nijtlalis se ipochquiyo borrego. Intla ica ijnaloc xolontos san ipochquiyo nopa borrego ica ajhuechtli huan nopa tlali mocahuas huactoc, huajca nijmachilis para tinechtequihuis para niquinmanahuis israelitame queja tinechilhuijtoc.” </div>
<div class='p'>
<span class="verse" id="JG6_38">38&#160;</span>Huan queja nopa panoc. Quema mejqui ica ijnaloc quipatzcac ipochquiyo nopa borrego huan quisqui atl hasta temic se hueyi caxitl ica ajhuechtli. </div>
<div class='p'>
<span class="verse" id="JG6_39">39&#160;</span>Pero noja Gedeón sampa quiilhui Toteco Dios: “Amo xicualani intla nijmitztlajtlanis seyoc tlamantli tlanextilijcayotl para temachtli nijmatis intla melahuac. Ama nimitztlajtlanía para ma mocahua huactoc nopa ipochquiyo borrego huan nopa tlali tlen quiyahualohua ma xolontos ica ajhuechtli.” </div>
<div class='p'>
<span class="verse" id="JG6_40">40&#160;</span>Huan queja nopa quichijqui Toteco Dios nopa yohuali. Mocajqui huactoc nopa ipochquiyo borrego huan nochi nopa tlali xolontoya ica ajhuechtli.  </div>
<div class='psalmlabel' id='JG7_0'> 7</div>
<div class='s'>Gedeón quintlanqui nopa madianitame </div>
<div class='p'>
<span class="verse" id="JG7_1">1&#160;</span>Huajca Gedeón tlen nojquiya itoca Jerobaal huan nochi tlen ihuaya itztoyaj mejque cualca, huan yajque mochihuatoj nechca nopa ameli Harod. Huan nopa madianitame mochijtoyaj ica huejcapa campa nopa tlamayamitl iicxitla nopa tlachiquili tlen itoca More. </div>
<div class='p'>
<span class="verse" id="JG7_2">2&#160;</span>Huan TOTECO quiilhui Gedeón: “Nopa tlacame tlen tiquinhualica neltlahuel miyac. Huajca ax huelis nimechpalehuis para inquitlanise nopa madianitame. Pampa huelis inmohueyimatise huan inmoilhuise imoseltitzitzi inmomanahuijque. 
<span class="verse" id="JG7_3">3&#160;</span>Huajca ama xiquinyolmelahua nochi nopa tlacame intla se acajya huihuipica o majmahui, ma quisa tlen ni tepetl Galaad huan ma yohui ichaj.” </div>
<div class='p'>Huajca quisque 22 mil tlacame para yase ininchaj huan san mocajque 10 mil. </div>
<div class='p'>
<span class="verse" id="JG7_4">4&#160;</span>Huan TOTECO quiilhui Gedeón: “Noja mocahuaj tlahuel miyac mosoldados. Ama xiquinhuica ma atlitij huan nopona niquinyejyecos huan nimitznextilis ajqueya yas mohuaya huan ajqueya ax yas. Huan quema nimitzilhuis para se yas mohuaya, yajaya yas. Huan quema nimitzilhuis se ax yas, huajca ax yas.” </div>
<div class='p'>
<span class="verse" id="JG7_5">5&#160;</span>Huajca Gedeón quinhuicac nochi campa atl para ma atlica huan TOTECO quiilhui Gedeón: “Xiquiniyocatlali nopa tlacame ica ome pamitl: Inijuanti tlen quitlalanaj nopa atl ipan ininma para quipipitzose queja chichime huan inijuanti tlen motlancuaquetzase para atlise ipan nopa atemitl.” </div>
<div class='p'>
<span class="verse" id="JG7_6">6&#160;</span>Huan san 300 tlacame quipipitzojque atl ica ininma queja chichime. Huan nochi nopa sequinoc san motlancuaquetzque huan atlique. </div>
<div class='s'>Nopa 300 isoldados Gedeón tlen TOTECO quintlapejpeni </div>
<div class='p'>
<span class="verse" id="JG7_7">7&#160;</span>Huajca TOTECO quiilhui Gedeón: “Na niquintlanis nopa madianitame ica ni 300 tlacame tlen san quipipitzojque atl. Xiquintitlani nopa sequinoc sampa ma yaca ininchajchaj.” </div>
<div class='p'>
<span class="verse" id="JG7_8">8&#160;</span>Huajca Gedeón quinsentili nochi nopa soqui xarros huan oquich borregojme inincuacua tlen quihualicayayaj ne sequinoc tlacame huan quintitlanqui ma yaca ininchajchaj. Huan san mocajque ihuaya nopa 300 tlacame tlen tlapejpenilme. Huan nopa madianitame mochijtoyaj tlatzintla campa tlamayamitl. 
<span class="verse" id="JG7_9">9&#160;</span>Huan nopa yohuali TOTECO quiilhui Gedeón: “Ximehua huan xitemo ica mosoldados campa nopa madianitame mochijtoque, pampa na nimitzmacatoc momaco huan nijchihuas xiquintlani. 
<span class="verse" id="JG7_10">10&#160;</span>Pero intla timajmahui para tiquintehuiti, huajca achtohui xitemo nepa ihuaya motlatequipanojca Fura. 
<span class="verse" id="JG7_11">11&#160;</span>Huan xijtlacaquilitij tlaque moilhuíaj nopa madianitame. Huan huajca tijpiyas más chicahualistli huan tijnequis titemos ica mosoldados para tiquintehuiti campa mochijtoque.” </div>
<div class='p'>Huajca Gedeón ixtaca yajqui ihuaya itlatequipanojca Fura hasta iteno campa mochijtoyaj nopa madianita soldados. 
<span class="verse" id="JG7_12">12&#160;</span>Huan nopona itztoyaj nochi nopa madianitame, amalecitame huan nopa tlacame tlen hualajque ica campa quisa tonati. Tlahuel miyac itztoyaj huan nesiyayaj san queja tlahuel miyac chapolime. Quinpiyayayaj miyac camellos hasta axaca hueliyaya quinpohua. Elque queja imiyaca xali iteno atemitl. 
<span class="verse" id="JG7_13">13&#160;</span>Huan ipan nopa tlalochtli quema ajsito Gedeón, quicajqui para se tlacatl quipohuiliyaya ihuampo tlen quitemictoya huan quej ni quiilhuiyaya: </div>
<div class='p'>―Ipan se temictli niquitac tlen eliyaya queja se pantzi tlen momimilojtihualajqui huan ajsico nica campa timochijtoque. Huan quitepachoco chicahuac se hueyi yoyon cali huan nopa yoyon cali huetzqui. </div>
<div class='p'>
<span class="verse" id="JG7_14">14&#160;</span>Huan ihuampo quiilhui: </div>
<div class='p'>―Tlen tijtemijqui quiijtosnequi para nopa israelita Gedeón, icone Joás, hualas ica nochi ichicahualis huan Toteco Dios quimactilis imaco nochi timadianitame huan nochi tlen itztoque tohuaya. Huan yajaya techtlamimictis. </div>
<div class='p'>
<span class="verse" id="JG7_15">15&#160;</span>Huan quema Gedeón quicajqui nopa temictli huan tlaque quinequi quiijtos, quihueyichijqui Toteco. Huan teipa sampa mocuepqui campa nopa israelitame mochijtoyaj huan quinilhui: </div>
<div class='p'>―Ximotlalanaca pampa Toteco techmacatoc nopa madianitame tomaco para ma tiquintlanise. </div>
<div class='p'>
<span class="verse" id="JG7_16">16&#160;</span>Huan quinxelo nopa 300 tlacame huan quintlali ica eyi pamitl huan sesen tlacatl quimacac se icuacua huan se soqui xarro tlen iijtic quipixtoya tlilelemectli. 
<span class="verse" id="JG7_17">17&#160;</span>Huan quinilhui: </div>
<div class='p'>―Quema niajsiti campa mochijtoque, xijtlachilica tlen nijchihuas huan nochi imojuanti nojquiya ya nopa xijchihuaca. 
<span class="verse" id="JG7_18">18&#160;</span>Quema na huan tlen nohuaya yohuij tijpitzase nopa oquich borregojme inincuacua, nojquiya xijpitzaca yahualtic campa mochijtoque, huan nojquiya xitzajtzica chicahuac huan xiquijtoca: ‘Tihualahuij ica ichicahualis TOTECO huan ica Gedeón.’ </div>
<div class='p'>
<span class="verse" id="JG7_19">19&#160;</span>Huan queja nopa Gedeón ihuaya nopa 100 tlacame tlen ihuaya yahuiyayaj ajsitoj nechca campa nopa madianitame mochijtoyaj. Huan eliyaya tlajco yohual quema mopatlayayaj inintlamocuitlahuijcahua. Huan nopa 100 tlacame nimantzi pejque tlapitzaj huan quitlapanque nopa soqui xarros tlen ipan quihuicayayaj nopa tlilelemectli. Huan ne sequinoc san se quichijque. 
<span class="verse" id="JG7_20">20&#160;</span>Huan nopa eyi pamitl tlen soldados quipitzque inincuacua borregojme huan quitlapanque nopa soqui xarros. Huan quihuicayayaj nopa tlilelemectli ica iniarraves huan ica ininnejmatl quiitzquitiyohuiyayaj nopa cuacuajtli para huelise quipitzase. Huan tlahuejchijtiyohuiyayaj: “Tihualahuij ica ichicahualis TOTECO huan ica Gedeón.” </div>
<div class='p'>
<span class="verse" id="JG7_21">21&#160;</span>Huan sesen tlacatl san moquetzqui nopona yahualtic campa mochijtoyaj nopa madianitame. Huajca nochi nopa madianita soldados pejque motlalohuaj huan tzajtzitiyajque cholojque. 
<span class="verse" id="JG7_22">22&#160;</span>Huan quema nopa 300 tlacame quipitztoyaj nopa cuacuajtli, TOTECO quichijqui para nopa madianitame ma motehuica huan ma momictica campa hueli campa mochijtoyaj. Huan tlen mocajque yoltoque cholojque hasta altepetl Bet Sita tlen mocahua ipan ojtli para altepetl Zerera. Nojquiya cholojtejque hasta inepa altepetl Abel Mehola nechca Tabat. </div>
<div class='p'>
<span class="verse" id="JG7_23">23&#160;</span>Huan teipa Gedeón quinnotzqui ma mosentilica nochi israelita soldados tlen iixhuihua Neftalí, Aser huan Manasés huan quintoquilijtiyajque nopa madianitame. 
<span class="verse" id="JG7_24">24&#160;</span>Nojquiya Gedeón quintitlanqui tlayolmelahuani para ma quinyolmelahuatij nochi tlacame tlen iixhuihua Efraín huan quinilhui: “Xitemoca nimantzi huan xiquintehuiquij. Xijtzacuatij campa apanoj atemitl Jordán nechca Bet Bara para ax panose nopa madianitame.” </div>
<div class='p'>Huajca nochi iixhuihua Efraín hualajque huan quichijque tlen quinilhuijtoya. Huan quipixque nochi nopa atemitl ininmaco hasta altepetl Bet Bara. 
<span class="verse" id="JG7_25">25&#160;</span>Huan quinitzquijque nopa ome tlayacanani tlen madianitame tlen inintoca Oreb huan Zeeb. Huan Oreb quimictijque campa nopa tetl tlen ama itoca Oreb. Huan Zeeb quimictijque campa quicoyonijtoyaj para quipatzcase xocomecatl huan campa ama itoca Zeeb. Huan teipa quema ya quintojtocatoyaj nopa madianitame, quihualiquilijque Gedeón inintzonteco Oreb huan Zeeb hasta ne seyoc nali atemitl Jordán.  </div>
<div class='psalmlabel' id='JG8_0'> 8</div>
<div class='s'>Gedeón quinitzqui tlanahuatiani tlen madianitame </div>
<div class='p'>
<span class="verse" id="JG8_1">1&#160;</span>Pero teipa nopa soldados ipan nopa hueyi familia Efraín cualanque ihuaya Gedeón huan pejque mocamaijixnamiquij ihuaya. Huan quitlajtlanijque para tlen ax quinnotztejqui quema achtohui yajqui quintehuito nopa madianitame. </div>
<div class='p'>
<span class="verse" id="JG8_2">2&#160;</span>Huan Gedeón quinnanquili: </div>
<div class='p'>―¿Ax inquiitaj para nopa quentzi tlen iniixhuihua Efraín inquichijque eltoc más hueyi que nochi tlen tojuanti tlen tiiixhuihua Abiezer tijchijque? 
<span class="verse" id="JG8_3">3&#160;</span>Toteco Dios inmechmactili imomaco Oreb huan Zeeb nopa ome tlanahuatiani tlen madianitame. Ax tleno nijchijtoc na tlen ipati queja tlen inquichijtoque. </div>
<div class='p'>Huan quema iixhuihua Efraín quicajque tlen quiijto Gedeón, ayoc cualanque ihuaya. 
<span class="verse" id="JG8_4">4&#160;</span>Huan Gedeón ihuaya nopa 300 tlacame ajsitoj Jordán huan apanoque yonque nelsiyajtoyaj pampa quintojtocatiyahuiyayaj inincualancaitacahua. 
<span class="verse" id="JG8_5">5&#160;</span>Huan Gedeón quintlajtlani nopa tlacame tlen Sucot: </div>
<div class='p'>―Nimechtlajtlanía xiquintlamacaca tlen nohuaya hualahuij, pampa tlahuel tlaxicojtoque huan mayanaj. Huan na niquintojtocatiyas Zeba huan Salmuna, nopa tlanahuatiani tlen madianitame. </div>
<div class='p'>
<span class="verse" id="JG8_6">6&#160;</span>Huan nopa tlayacanani ipan altepetl Sucot quej ni tlananquilijque: </div>
<div class='p'>―Aya inquinitzquíaj Zeba huan Zalmuna, huajca ax hueli tiquintlamacase mosoldados. Pampa intla ax inquinitzquise huan timechtlamacase, inijuanti hualase huan techtlatzacuiltise. </div>
<div class='p'>
<span class="verse" id="JG8_7">7&#160;</span>Huan Gedeón quiijto: </div>
<div class='p'>―Quema TOTECO ya quintemactilijtos nomaco Zeba huan Zalmuna, sampa nihualas nica huan nijhuejhueloqui imonacayo ica huitztli huan ica huitzpoli tlen onca ipan huactoc tlali. </div>
<div class='p'>
<span class="verse" id="JG8_8">8&#160;</span>Huan teipa Gedeón tlejcoc campa altepetl Peniel huan nojquiya quintlajtlani ma quintlamacaca isoldados. Huan nopa Peniel ehuani tlananquilijque san se queja nopa Sucot ehuani. 
<span class="verse" id="JG8_9">9&#160;</span>Huajca Gedeón nojquiya quinilhui nopa Peniel ehuani: </div>
<div class='p'>―Quema ya niquintlantos, sampa nihualas nica huan nijmajcahuaqui ni huejcapantic tepancali campa intlamocuitlahuíaj. </div>
<div class='p'>
<span class="verse" id="JG8_10">10&#160;</span>Huan nopa tlanahuatiani Zeba huan Zalmuna itztoyaj ipan tlali Carcor huan ininhuaya itztoyaj queja 15 mil ininsoldados. San inijuanti mocahuayayaj tlen nochi nopa soldados tlen hualayayaj ica campa quisa tonati, pampa Gedeón huan isoldados ya quinmictijtoyaj 120 mil soldados. 
<span class="verse" id="JG8_11">11&#160;</span>Huajca Gedeón huan isoldados tlejcoque ipan nopa ojtli tlen onpano campa itoca Noba huan Jogbeha para campa quisa tonati. Huan queja nopa ajsitoj campa mochijtoyaj nopa soldados huan quintehuitoj quema inijuanti ax quinchiyayayaj. 
<span class="verse" id="JG8_12">12&#160;</span>Huan tlanahuatiani Zeba huan Zalmuna, nopa ome tlanahuatiani tlen tlali Madián, cholojque. Pero Gedeón huan isoldados quintepotztocatiyajque huan quinitzquijque huan quinmajmatijque nochi ininsoldados. 
<span class="verse" id="JG8_13">13&#160;</span>Teipa Gedeón, icone Joás, mocuepqui tlen campa tlatehuitoj ipan nopa ojtli tlen itoca eliyaya Heres. 
<span class="verse" id="JG8_14">14&#160;</span>Huan quiitzqui se telpocatl tlen altepetl Sucot huan quitlajtlani inintoca nopa tlayacanani huan huehue tlacame ipan nopa altepetl. Huan nopa telpocatl quiijcuilo 77 inintoca. </div>
<div class='p'>
<span class="verse" id="JG8_15">15&#160;</span>Huajca Gedeón yajqui ipan altepetl Sucot huan mocamahui ininhuaya nopa tlacame huan quinilhui: </div>
<div class='p'>―¿Inquiilnamiquij quejatza innocapajque pampa aya niquinitzquitoya Zeba huan Zalmuna? ¿Inquiilnamiquij para ax inquinejque inquinmacase pantzi nosoldados tlen nelsiyajtoyaj, pampa aya tiquinitzquitoyaj Zeba huan Zalmuna? ¡Cualtitoc! Nica itztoque. </div>
<div class='p'>
<span class="verse" id="JG8_16">16&#160;</span>Huajca Gedeón quinitzqui nopa tlayacanani huan huehue tlacame tlen altepetl Sucot huan quicuic huitztli huan cuatini tlen huitzpoltic tlen onca ipan nopa huactoc tlali huan ica ya nopa quinhuitejqui huan quintlaijiyohuilti. 
<span class="verse" id="JG8_17">17&#160;</span>Huan nojquiya ipan altepetl Peniel quicuamajcajque nopa huejcapantic tepancali tlen ijcatoya nopona huan quintlamimicti nopa tlacame tlen nopona itztoyaj. </div>
<div class='p'>
<span class="verse" id="JG8_18">18&#160;</span>Teipa Gedeón quintlajtlani nopa tlanahuatiani Zeba huan Zalmuna: </div>
<div class='p'>―¿Quejatza inintlachiyalis nesiyaya nopa tlacame tlen inquinmictijque ipan nopa altepetl Tabor? </div>
<div class='p'>Huan tlananquilijque: </div>
<div class='p'>―Inijuanti nesiyayaj queja ta. Sesen nesiyaya queja se tlanahuatijquetl icone. </div>
<div class='p'>
<span class="verse" id="JG8_19">19&#160;</span>Huan Gedeón quiijto: </div>
<div class='p'>―Eliyayaj noicnihua, inijuanti tlen nonana iconehua. Nijtestigojquetza TOTECO tlen itztoc, intla ax inquinmictijtosquíaj, na nojquiya ax nimechmictisquía ama. </div>
<div class='p'>
<span class="verse" id="JG8_20">20&#160;</span>Huan quinahuati se iachtohui cone tlen itoca Jeter: </div>
<div class='p'>―Ximotlalana huan xiquinmicti. </div>
<div class='p'>Pero Jeter noja eliyaya se cone tlacatl huan majmajqui, huan ax motemacac quinmictis. 
<span class="verse" id="JG8_21">21&#160;</span>Huajca Zeba huan Zalmuna quiilhuijque Gedeón: </div>
<div class='p'>―Ta ximotlalana huan xitechmicti pampa se tlacatl quipiya itequi para mosemacas temictis. </div>
<div class='p'>Huan Gedeón moquetzqui huan quinmicti Zeba huan Zalmuna, huan quincuili ininquechcoshui inincamellos tlen quinexti para elque tlanahuatiani. </div>
<div class='p'>
<span class="verse" id="JG8_22">22&#160;</span>Huan teipa nopa israelitame quiilhuijque Gedeón: </div>
<div class='p'>―Pampa ta titechmanahuijtoc ica nopa madianitame, ama tijnequij para ta titechyacanas. Xieli titotlanahuatijca, ta, mocone huan moixhuihua. </div>
<div class='p'>
<span class="verse" id="JG8_23">23&#160;</span>Pero Gedeón quinnanquili: </div>
<div class='p'>―Na ax nielis niimotlanahuatijca, niyon nocone ax inmechyacanas. Yajaya tlen inmechyacanas elis TOTECO. Yajaya elis imotlanahuatijca. 
<span class="verse" id="JG8_24">24&#160;</span>San quena, nijnequi nimechtlajtlanis para sese imojuanti xinechmacaca se anillo tlen inquincuilijque imocualancaitacahua. (Pampa inijuanti tlen tiquintlanque eliyayaj iixhuihua Ismael huan momajtoyaj quitequihuíaj inianillos ipan ininyacatzol huan ipan ininnacas.) </div>
<div class='p'>
<span class="verse" id="JG8_25">25&#160;</span>Huan inijuanti tlananquilijque: </div>
<div class='p'>―Nochi timitzmacase ica cuali. </div>
<div class='p'>Huan quipatlajque se yoyomitl huan sese inijuanti quitlalijque se anillo nopona. 
<span class="verse" id="JG8_26">26&#160;</span>Huan ietica nochi nopa inianillos tlen oro elqui queja 19 kilos. Huan iyoca quihualicaque sequinoc tlamantli tlen oro tlen moquechcostiyayaj, huan yoyomitl tlen moradojtic queja tlen motlaliliyayaj nopa tlanahuatiani tlen tlali Madián. Huan ax quipojque ininquechcoshui nopa camellos. 
<span class="verse" id="JG8_27">27&#160;</span>Pero ica nochi nopa oro Gedeón quisencajqui se yolixpantzajcayotl huan quicahuato ipan ialtepe Ofra. Huan teipa nochi israelitame quitlahuelcajque Toteco huan quihueyitlalijque nopa yolixpantzajcayotl tlen Gedeón quichijqui. Huajca tlen quichijqui Gedeón quinmasilti ya ihuaya ifamilia ipan tlajtlacoli. </div>
<div class='p'>
<span class="verse" id="JG8_28">28&#160;</span>Huajca queja nopa, nopa israelitame quintlanque nopa madianitame huan ayoc quema huelque motlalanaj sampa. Huan ipan tlali Israel oncac tlasehuilistli para 40 xihuitl quema noja itztoya Gedeón. </div>
<div class='s'>Mijqui Gedeón tlen tlayacanqui ipan tlali Israel </div>
<div class='p'>
<span class="verse" id="JG8_29">29&#160;</span>Huan quema tlantoya tlatehuía Gedeón, tlen nojquiya quitocajtiyayaj Jerobaal huan tlen eliyaya icone Joás, yajaya yajqui itztoti ipan ichaj ipan itlal. 
<span class="verse" id="JG8_30">30&#160;</span>Huan Gedeón quinpixqui 70 itelpocahua, pampa quinpixqui miyac sihuame. 
<span class="verse" id="JG8_31">31&#160;</span>Nojquiya quipixtoya se iompaca sihua ipan altepetl Siquem huan nojquiya quipixqui se icone ihuaya huan quitocajtlali Abimelec. 
<span class="verse" id="JG8_32">32&#160;</span>Huan quema Gedeón mijqui ya eltoya nelhuehuentzi huan quitojque nechca itata ipan se mijca ostotl nechca altepetl Ofra ipan nopa tlali tlen iniaxca iixhuihua Abiezer. </div>
<div class='p'>
<span class="verse" id="JG8_33">33&#160;</span>Huan quema ya mictoya Gedeón, nopa israelitame sampa quicajtejque Toteco huan pejque quinhueyichihuaj nopa tlaixcopincayome tlen itoca baales. Huan quitlapejpenijque Baal Berit para elis inindios. 
<span class="verse" id="JG8_34">34&#160;</span>Huan nopa israelitame ayoc quiilnamijque TOTECO Dios tlen quinmanahuijtoya ininmaco inincualancaitacahua. 
<span class="verse" id="JG8_35">35&#160;</span>Niyon ax quimacaque tlatlepanitacayotl iixhuihua Gedeón (o Jerobaal) ipampa nochi tlen cuali quinchihuilijtoya israelitame.  </div>
<div class='psalmlabel' id='JG9_0'> 9</div>
<div class='s'>Abimelec quinmicti iicnihua para huelis tlanahuatis </div>
<div class='p'>
<span class="verse" id="JG9_1">1&#160;</span>Se tonal Abimelec tlen eliyaya se itelpoca Gedeón (o Jerobaal) huan moscalti ipan altepetl Siquem sampa yajqui ialtepe para quinpaxaloti iicnihua inana. Huan quincamahui nochi tlen itztoyaj ipan ichaj ihueyi tata huan quinilhui: </div>
<div class='p'>
<span class="verse" id="JG9_2">2&#160;</span>―Xiyaca huan xiquincamahuitij nopa tlayacanani ipan ni altepetl. Xiquintlajtlanica intla quinequij ma quinyacanaca nopa 70 tlanahuatiani, nopa sequinoc itelpocahua Gedeón, o intla quinequij san na ma niquinyacana. Xiquilnamiquica para niicone Gedeón tlen niehua nica huan yeca san se tonacayo huan toeso. </div>
<div class='p'>
<span class="verse" id="JG9_3">3&#160;</span>Huan itiojhua Abimelec yajque quincamahuitoj inijuanti tlen nopona ehuani huan quinilhuijque tlen Abimelec quiijto. Huan nopa Siquem ehuani motemacaque para quipalehuise Abimelec pampa ehuayaya nopona huan eliyaya queja ininteixmatca. 
<span class="verse" id="JG9_4">4&#160;</span>Huan quimacaque 70 plata tomi tlen quicuitoyaj itiopa nopa teteyotl Baal Berit. Huan ica nopa tomi Abimelec quintlanejqui sequin tlacame tlen mosisiníaj huan san nejnemini huan inijuanti ihuaya yajque. 
<span class="verse" id="JG9_5">5&#160;</span>Huan yajque campa ichaj itata ipan altepetl Ofra huan ipan se hueyi tetl quintlamimictijque nochi 70 itepotz icnihua pampa eliyaya iconehua Gedeón. San mocajqui itztoc nopa teipa ejquetl, Jotam, pampa cholo huan motlatito. 
<span class="verse" id="JG9_6">6&#160;</span>Huajca nochi tlen ehuayayaj altepetl Siquem huan nopa tlacame tlen tominpixque ipan Milo mosentilijque campa se ahua cuahuitl nechca nopa hueyi tetl tlen moquetztoya ipan altepetl Siquem. Huan nopona ininseltitzitzi quitlalijque Abimelec para ma eli tlanahuatijquetl ipan tlali Israel. </div>
<div class='p'>
<span class="verse" id="JG9_7">7&#160;</span>Quema Jotam quimatqui tlen panoc, tlejcoc ipan nopa tepetl Gerizim huan nopona chicahuac tlahuejchijqui huan quinilhui: </div>
<div class='p'>“Xinechtlacaquilica inSiquem ehuani intla inquinequij Toteco Dios ma inmechtiochihuas. Na nimechilhuis se huicalotl. 
<span class="verse" id="JG9_8">8&#160;</span>Se tonal nopa cuatini quinejque quipiyase se inintlanahuatijca. Huan achtohui yajque quiitatoj nopa cuahuitl tlen temaca olivos para aceite huan quiilhuijque: ‘Xieli titotlanahuatijca.’ 
<span class="verse" id="JG9_9">9&#160;</span>Pero nopa olivo cuahuitl ax quinejqui huan quinnanquili: ‘Ax nijcahuas nitemacas noaceite tlen quitequihuíaj para quintiochihuaj tlacame huan nielis niimotlanahuatijca san pampa nijnequi nielis más nihueyi que sequinoc cuatini.’ </div>
<div class='p'>
<span class="verse" id="JG9_10">10&#160;</span>“Huajca nopa cuatini yajque quiitatoj nopa cuahuitl tlen temaca nopa cuatlajcayotl higuera huan quiilhuijque: ‘Xieli titotlanahuatijca.’ 
<span class="verse" id="JG9_11">11&#160;</span>Huan nopa higuera cuahuitl tlananquili: ‘Ax huelis nijcahuas nitemacas notlajca tlen tzopelic para niyas huan nielis más hueyi que sequinoc cuame.’ </div>
<div class='p'>
<span class="verse" id="JG9_12">12&#160;</span>“Teipa yajque quiitatoj nopa xocomeca tzontli huan quiilhuijque: ‘Xieli titotlanahuatijca.’ 
<span class="verse" id="JG9_13">13&#160;</span>Huan nopa xocomeca tzontli tlananquili: ‘Ax huelis nijcahuas nitemacas noxocomeca atl tlen quipactía Toteco Dios huan tlacame para nielis más hueyi que sequinoc cuatini.’ </div>
<div class='p'>
<span class="verse" id="JG9_14">14&#160;</span>“Huajca teipa nochi nopa cuatini quiilhuitoj nopa huitzcuahuitl: ‘Xieli titotlanahuatijca.’ 
<span class="verse" id="JG9_15">15&#160;</span>Huan nopa huitzcuahuitl quinnanquili: ‘Intla nelía innechtlapejpenijtoque huan inquinequij innechtlalise ma nieli niimotlanahuatijca, huajca xihualaca huan ximoecahuilica notzala. Pero intla axtle, nijchihuas para quisas se tlitl tlen campa na huan quitlatis nochi nopa tiocuatini ipan tlali Líbano.’ ” </div>
<div class='p'>
<span class="verse" id="JG9_16">16&#160;</span>Huajca Jotam quiijto: “Ni huicalotl quinequi quiijtos inquitemojtoque tlen más fiero para inmechyacanas. Huajca ximoilhuica ama intla cuali inquichijtoque quema inquitlalijque Abimelec para imotlayacanca. ¿Inquiitaj inquichijtoque tlen cuali ica mijcatzi Gedeón huan iixhuihua? ¿Inquichihuilijtoque tlen quinamiqui ipampa nochi nopa cuali tlamantli tlen notata Gedeón inmechchihuili quema itztoya? 
<span class="verse" id="JG9_17">17&#160;</span>Xiquilnamiquica para notata tlatehui huan ica quentzi miquisquía para inmechmanahuis ininmaco nopa madianitame. 
<span class="verse" id="JG9_18">18&#160;</span>Pero ama inmosisiníaj ica notata huan iteixmatcahua, huan inquinmictijque ipan se tetl nopa 70 iconehua. Huan ama ipan Siquem inquitequitlalijque Abimelec para imotlanahuatijca tlen icone notata ica iompaca sihua. Huan san inquitlalijque pampa eliyaya se imoteixmatca. 
<span class="verse" id="JG9_19">19&#160;</span>Intla inquichijtoque tlen xitlahuac huan tlen cuali ica Gedeón huan iteixmatcahua, huajca cuali xiitztoca ihuaya Abimelec huan nojquiya ma cuali itzto Abimelec imohuaya. 
<span class="verse" id="JG9_20">20&#160;</span>Pero intla ax inquichijtoque tlen cuali ica Gedeón, huajca ma quisa tlitl tlen Abimelec huan ma inmechtlamimicti, huan ma quisa tlitl tlen imojuanti tlen inehuani Siquem huan Milo para xijmictica Abimelec.” </div>
<div class='p'>
<span class="verse" id="JG9_21">21&#160;</span>Huan quema Jotam tlanqui camati, cholo huan yajqui motlatito campa tlali Beer huan nopona mocajqui para itztos pampa quiimacasiyaya itepotz icni, Abimelec. </div>
<div class='s'>Siquem moyolajcomanqui ica Abimelec </div>
<div class='p'>
<span class="verse" id="JG9_22">22&#160;</span>Huan quema tlantoya eyi xihuitl para Abimelec tlanahuatis ipan tlali Israel, 
<span class="verse" id="JG9_23">23&#160;</span>TOTECO Dios quititlanili se iajaca Axcualtlacatl tlen tequitqui ipan ya huan ipan nopa tlacame tlen ejque altepetl Siquem para ma mocualancaitaca. Huan nopa Siquem ehuani moyolajcomanque para ma ayoc quitoquilica Abimelec. 
<span class="verse" id="JG9_24">24&#160;</span>Huan ica tlen quiajsic, Toteco quicuepili Abimelec pampa quitoyajqui inieso iicnihua quema quinmictijque nopa 70 itelpocahua Gedeón. Huan nopa Siquem ehuani nojquiya quiselijque inintlaxtlahuil pampa quipalehuijque. Huan quej ni panoc. 
<span class="verse" id="JG9_25">25&#160;</span>Nopa Siquem ehuani pejque quintlalíaj tlacame cuatitla para ma quiojchiyaca Abimelec. Huan quema quichiyayayaj, quintlaxtequiliyayaj nochi tlen nopona panoyayaj. Huan se quiilhui Abimelec para quiojchiyayayaj. </div>
<div class='p'>
<span class="verse" id="JG9_26">26&#160;</span>Huan ipan nopa tonali Gaal, icone Ebed, ininhuaya iicnihua yajque mocahuatoj altepetl Siquem huan nima nochi quiixmatque huan ipan ya motemachijque. 
<span class="verse" id="JG9_27">27&#160;</span>Huan quema nopa Siquem ehuani quitequiyayaj itlajca xocomecatl huan quimapatzcayaya para quichihuase xocomeca atl, ilhuichihuayayaj campa itiopa ininteteyohua. Huan quema tlahuel tlacuajtoyaj huan tlaitoyaj, nochi pejque quitelchihuaj Abimelec. 
<span class="verse" id="JG9_28">28&#160;</span>Huan Gaal quiijto: “¿Tlaque ipati Abimelec para tojuanti tlen tiSiquem ehuani ma tijtequipanoca? Yajaya san icone Gedeón. Nojquiya ax tleno ipati itlatequipanojca, Zebul, tlen nica tlanahuatía. Más cuali ma tijtequipanoca Hamor tohuejcapan tata tiSiquem ehuani. Ma ayoc tijtoquilica Abimelec. 
<span class="verse" id="JG9_29">29&#160;</span>Intla na nielisquía niimotlanahuatijca, nijtojtocatosquía nima nopa Abimelec. Na niquilhuisquía ma huala ininhuaya isoldados para timotehuise.” </div>
<div class='p'>
<span class="verse" id="JG9_30">30&#160;</span>Huan quema Zebul, tlen quipixqui tlanahuatili ipan nopa altepetl Siquem, quicajqui tlen quiijtojtoya Gaal, nelía cualanqui. 
<span class="verse" id="JG9_31">31&#160;</span>Huan tlaixtacatitlanqui ma quiyolmelahuatij Abimelec ya ni: “Gaal ininhuaya iicnihua ajsitoque altepetl Siquem huan quintlajtolmaca Siquem ehuani para san sejco ma mitztehuica. 
<span class="verse" id="JG9_32">32&#160;</span>Huajca ama ximejtehua ni yohuali ihuaya mosoldados huan ximotlatitij cuatitla. 
<span class="verse" id="JG9_33">33&#160;</span>Huan ica ijnaloc cualca quema aya quisa tonati, xiquintehuica tlen ehuaj ni altepetl. Huan quema Gaal ininhuaya isoldados quisase para motehuise imohuaya, xijchihuili queja tiquita para cuali.” </div>
<div class='p'>
<span class="verse" id="JG9_34">34&#160;</span>Huajca quema Abimelec quiseli nopa tlajtoli, mejtejqui ininhuaya isoldados huan mochijque nahui pamitl. Huan hualajque huan quiyahualojque altepetl Siquem, huan quichixque. 
<span class="verse" id="JG9_35">35&#160;</span>Huan ica ijnaloc Gaal quisqui calteno itepa nopa altepetl huan moquetzqui puertajteno, huan Abimelec ininhuaya nochi isoldados pejque quisaj tlen campa mochijtoyaj. 
<span class="verse" id="JG9_36">36&#160;</span>Huan quema Gaal quinitac nopa tlacame hualayayaj, quiilhui Zebul tlen quipixqui tlanahuatili nopona: </div>
<div class='p'>―Xitlachiya campa ne tepetl. Nopona temotihualahuij tlatehuijca tlacame. </div>
<div class='p'>Huan Zebul quinanquili: </div>
<div class='p'>―¡Axtle! Ta tiquita ne tepetini iniecahuilo huan timoilhuía para tlacame. </div>
<div class='p'>
<span class="verse" id="JG9_37">37&#160;</span>Pero Gaal sampa camatic huan quiijto: </div>
<div class='p'>―Xiquita temotihualahuij tlacame tlen nopona campa más huejcapa, huan nojquiya hualahuij se pamitl tlen soldados campa ne ahuayo campa tetonalitaj. </div>
<div class='p'>
<span class="verse" id="JG9_38">38&#160;</span>Huan Zebul quinanquili Gaal huan quiilhui: </div>
<div class='p'>―Ama sampa xicamati huan xiquijto para ax tleno ipati Abimelec para elis totlanahuatijca. Nopona itztoque isoldados tlen ax tiquinpatiitayaya. Huajca ama xiquisa huan ximotehui ininhuaya. </div>
<div class='p'>
<span class="verse" id="JG9_39">39&#160;</span>Huan Gaal quinyacanqui nopa Siquem ehuani huan motehuitoj ihuaya Abimelec. 
<span class="verse" id="JG9_40">40&#160;</span>Pero Abimelec quitojtocatihualajqui Gaal huan Gaal cholo. Huan Abimelec quintlanqui huan quincocojtihualajqui miyac soldados huan inijuanti huetztihualajque hasta icuapuertajteno itepa nopa altepetl. 
<span class="verse" id="JG9_41">41&#160;</span>Huan teipa Abimelec mocajqui ipan altepetl Aruma. Huan Zebul tlen quipixqui tlanahuatili ipan altepetl Siquem quiquixti Gaal ipan nopa altepetl ihuaya iicnihua para ma ayoc itztoca nopona. </div>
<div class='p'>
<span class="verse" id="JG9_42">42&#160;</span>Huan ne seyoc tonal nopa Siquem ehuani yajque para sampa tlatehuitij. Huan quema Abimelec quimatqui, 
<span class="verse" id="JG9_43">43&#160;</span>quincuitejqui isoldados huan quichijqui eyi pamitl. Huan quintlali ipan se mili para ma ojchiyaca. Huan quema quiitaque nopa Siquem ehuani quisayayaj ipan inialtepe, quisque campa motlatijtoyaj huan pejque quinmictíaj. 
<span class="verse" id="JG9_44">44&#160;</span>Huan Abimelec ihuaya nopa pamitl tlen soldados tlen ihuaya itztoyaj motlalojque hasta campa icuapuerta itepa nopa altepetl para ax calaquise sampa huan momanahuise ipan inialtepe. Huan ne seyoc ome pamitl yajque quintehuitoj nochi tlen itztoyaj campa mili, huan quintlamimictijque. 
<span class="verse" id="JG9_45">45&#160;</span>Huan Abimelec semilhuitl quintehui nopa Siquem ehuani hasta quitlamixolejqui nopa altepetl huan quintlamimicti nochi tlen nopona itztoyaj. Huan quitenque istatl nopona para ma ayoc tlaeli huan quicajqui tlatzitzicatoc. </div>
<div class='p'>
<span class="verse" id="JG9_46">46&#160;</span>Quema quicajque tlen panoyaya nopa tominpiyani tlen itztoyaj ipan nopa hueyi torre nechca Siquem yajque momanahuitoj campa más calijtic ipan itiopa nopa teteyotl Baal Berit. 
<span class="verse" id="JG9_47">47&#160;</span>Huan quiyolmelahuatoj Abimelec para nochi nopa tlayacanca tlacame motlatijtoyaj ipan nopa tiopamitl. 
<span class="verse" id="JG9_48">48&#160;</span>Huajca Abimelec yajqui ipan tepetl Salmón campa nopa tiopamitl ica nochi isoldados tlen ihuaya itztoyaj. Huan ica se hacha quitzontejqui imacuayo se cuahuitl, huan quitlalanqui huan quiajcolpantlali. Huan quinnahuati isoldados nojquiya ya nopa ma quichihuaca nimantzi huan ma quitoquilica. 
<span class="verse" id="JG9_49">49&#160;</span>Sesen nopa tlacame nojquiya quitzontejque se imacuayo se cuahuitl huan yajque ihuaya Abimelec hasta campa nopa huejcapantic templo tlen ne teteyotl. Huan nopona quimontonojque nopa cuahuitl huan teipa quitlimacaque. Huan quej ni mijque nochi tlen motlatijtoyaj ipan nopa huejcapantic tepancali tlen nopa teteyotl nechca Siquem. Itztoyaj calijtic queja se mil tlacame huan sihuame. </div>
<div class='p'>
<span class="verse" id="JG9_50">50&#160;</span>Teipa Abimelec yajqui altepetl Tebes huan quintehuito huan quintlanqui. 
<span class="verse" id="JG9_51">51&#160;</span>Huan tlatlajco nopa altepetl eltoya se huejcapantic tepancali para huejca tlachiyase. Nopona motlatijtoyaj nochi tlacame huan sihuame para momanahuise ininhuaya inintlayacancahua. Quitzactoyaj cuali nochi puerta huan tlejcotoyaj hasta itzonpac nopa huejcapantic tepancali. 
<span class="verse" id="JG9_52">52&#160;</span>Huan Abimelec ajsico hasta campa icuapuerta nopa tepancali para quintlatis. 
<span class="verse" id="JG9_53">53&#160;</span>Pero se sihuatl quimajcajqui iteyo se molino huan quiajsic ipan itzonteco Abimelec huan quicuatzayanqui. </div>
<div class='p'>
<span class="verse" id="JG9_54">54&#160;</span>Huan Abimelec nima quinotzqui itlapalehuijca huan quiilhui: “Xijquixti momachete huan xinechmicti para ax ma quiijtoca para se sihuatl nechmicti.” </div>
<div class='p'>Huan itlapalehuijca quisentlapalhuili huan nima mijqui. 
<span class="verse" id="JG9_55">55&#160;</span>Huan quema nopa israelitame quiitaque mictoc nopa Abimelec, sesentzitzi sampa yajque ininchaj. 
<span class="verse" id="JG9_56">56&#160;</span>Huajca queja nopa quitlaxtlahui Toteco Dios ica nochi tlen ax cuali quichijtoya Abimelec pampa quiixpanoc itata huan quintlamimicti nochi nopa 70 itepotz icnihua. 
<span class="verse" id="JG9_57">57&#160;</span>Huan nojquiya Toteco Dios quincuepili nochi nopa Siquem ehuani pampa quipalehuijque quinmicti iicnihua. Huajca queja nopa panoc para ma tlami nopa tlatelchihuali tlen Jotam, icone Gedeón, ica quintelchijtoya.  </div>
<div class='psalmlabel' id='JG10_0'> 10</div>
<div class='s'>Tola, nopa chicompa juez </div>
<div class='p'>
<span class="verse" id="JG10_1">1&#160;</span>Teipa quema ya mictoya Abimelec, motlalanqui Tola para mochihuas juez huan para quinmanahuis israelitame. Huan Tola elqui icone Fúa huan iixhui Dodo huan hualajqui tlen nopa hueyi familia Isacar. Huan Tola itztoya ipan altepetl Samir campa nopa tepetini ipan inintlal iixhuihua Efraín. 
<span class="verse" id="JG10_2">2&#160;</span>Huan ya tlanahuati huan quintlajtolsencajqui israelitame para 23 xihuitl. Teipa mijqui huan quitojque ipan altepetl Samir. </div>
<div class='s'>Jair, nopa chicuexpa juez </div>
<div class='p'>
<span class="verse" id="JG10_3">3&#160;</span>Teipa tlanahuati Jair tlen ehuayaya Galaad huan tlanahuati 22 xihuitl queja juez. 
<span class="verse" id="JG10_4">4&#160;</span>Huan nopa juez Jair quinpixqui 30 itelpocahua tlen tlejcoyayaj ipan 30 burrojme, huan quipixtoyaj 30 altepetini tlen iniaxcahua ipan tlali Galaad. Huan nopa altepetini hasta ama eltoc huan quintocajtíaj “ialtepehua Jair”. 
<span class="verse" id="JG10_5">5&#160;</span>Huan mijqui Jair, huan quitojque ipan altepetl Camón. </div>
<div class='s'>Amonitame quintlaijiyohuiltijque israelitame </div>
<div class='p'>
<span class="verse" id="JG10_6">6&#160;</span>Pero nopa israelitame sampa quiixpanoque TOTECO huan pejque quinhueyichihuaj nopa teteyome tlen inintoca Baal, Astarot huan sequinoc teteyome tlen quinhueyichihuayayaj tlacame tlen tlali Siria, Sidón, Moab, Amón huan Filistea. Huan nopa israelitame quiilcajque TOTECO huan ayoc quihueyichijque. 
<span class="verse" id="JG10_7">7&#160;</span>Huan TOTECO nelía cualanqui ininhuaya huan quintemactili ininmaco nopa filisteos huan amonitame. 
<span class="verse" id="JG10_8">8&#160;</span>Huan nopa filisteos huan amonitame tlahuel quintlaijiyohuiltijque huan quintejtzonque nopa israelitame. Huan para 18 xihuitl queja nopa ininpantic nochi nopa israelitame tlen mochijtoyaj ipan seyoc nali atemitl Jordán ica campa quisa tonati, ipan tlali Galaad campa inintlal amorreos. 
<span class="verse" id="JG10_9">9&#160;</span>Huan teipa iniixhuihua nopa amonitame quipanoque atemitl Jordán para nojquiya quintehuise iixhuihua Judá, Benjamín huan Efraín huan nelía quintlaijiyohuiltijque nopa israelitame. 
<span class="verse" id="JG10_10">10&#160;</span>Huajca nopa israelitame chicahuac quitzajtzilijque huan quitlajtlanijque TOTECO ma quinpalehui, quiilhuijque: “Toteco Dios, titlajtlacolchijtoque moca ta, pampa timitztlahuelcajque huan tiquinhueyichijque nochi nopa teteyome tlen Baal.” </div>
<div class='p'>
<span class="verse" id="JG10_11">11&#160;</span>Huan TOTECO quej ni quinnanquili nopa israelitame: “¿Ax nimechmanahui quema inmechtlaijiyohuiltiyayaj nopa egiptome, amorreos, amonitame, huan filisteos? 
<span class="verse" id="JG10_12">12&#160;</span>Huan nojquiya quema nopa sidonios, amalecitame huan madianitame inmechtlaijiyohuiltijque, na nimechmanahui ininmaco. 
<span class="verse" id="JG10_13">13&#160;</span>Pero yonque na nimechpalehuijtoc miyac, imojuanti innechtlahuelcajtoque huan inquinhueyichijtoque tlaixcopincayome. Yeca ama ayoc nimechmanahuis. 
<span class="verse" id="JG10_14">14&#160;</span>Xiyaca huan xiquintlajtlanitij imotlaixcopincayohua tlen inquintlapejpenijtoque. Inijuanti ma inmechmanahuica ama quema intlaijiyohuíaj.” </div>
<div class='p'>
<span class="verse" id="JG10_15">15&#160;</span>Huan nopa israelitame quiilhuijque TOTECO: “Hueyi titlajtlacolchijtoque moca ta. Xijchihua ica tojuanti queja tiquita quinamiqui, pero timitztlajtlaníaj ica nochi toyolo, xitechmanahui ama.” </div>
<div class='p'>
<span class="verse" id="JG10_16">16&#160;</span>Huan quinijcuenijque nochi nopa teteyome tlen quinpixtoyaj huan quihueyichijque TOTECO. Huan Toteco mocueso quema quinitac quejatza tlaijiyohuiyayaj. </div>
<div class='p'>
<span class="verse" id="JG10_17">17&#160;</span>Huan ininsoldados nopa amonitame mosentilijtoyaj para quintehuise israelitame huan mochijtoyaj ipan tlali Galaad. Huan ininsoldados israelitame mosentilijque huan mochijque ipan altepetl Mizpa. </div>
<div class='p'>
<span class="verse" id="JG10_18">18&#160;</span>Huan nopa tlayacanca tlacame ipan tlali Galaad moilhuijque: “¿Ajqueya huelis techyacanas para tiquintehuise nopa amonitame? Yajaya tlen motlalanas elis tojuez huan technahuatis nochi tiGalaad ehuani.”  </div>
<div class='psalmlabel' id='JG11_0'> 11</div>
<div class='s'>Jefté, nopa chicnajpa juez </div>
<div class='p'>
<span class="verse" id="JG11_1">1&#160;</span>Jefté eliyaya se tlacatl tlen tlali Galaad tlen tlahuel motemacayaya ipan tlatehuijcayotl. Itata itoca eliyaya Galaad queja inintlal itoca, pero inana elqui se ahuilnenca sihuatl. 
<span class="verse" id="JG11_2">2&#160;</span>Nopa tlacatl Galaad quinpixqui sequinoc ioquichpilhua ica tlen inelsihua. Huan quema nopa telpocame moscaltijque, quitojtocaque Jefté huan quiilhuijque para ax tleno huelis quiselis tlen inintata pampa eliyaya icone seyoc sihuatl. </div>
<div class='p'>
<span class="verse" id="JG11_3">3&#160;</span>Huajca Jefté quintlalcahuijtejqui itepotz icnihua huan yajqui itztoti ipan tlali Tob. Huan nopona momatqui ininhuaya tlacame tlen mosisiníaj huan Jefté quinyacanayaya para ojchiyase huan tlaxtequise. 
<span class="verse" id="JG11_4">4&#160;</span>Huan ipan nopa tonali nopa amonitame pejque quintehuíaj israelitame. 
<span class="verse" id="JG11_5">5&#160;</span>Huajca nopa israelitame tlen tlayacanayayaj ipan tlali Galaad yajque quinotzatoj Jefté ipan itlal Tob, 
<span class="verse" id="JG11_6">6&#160;</span>huan quiilhuijque: </div>
<div class='p'>―Xihuala tohuaya huan tielis titotlayacanca, huan tiquintehuise nopa amonitame. </div>
<div class='p'>
<span class="verse" id="JG11_7">7&#160;</span>Huan Jefté quinnanquili nopa huehue tlacame tlen tlali Galaad: </div>
<div class='p'>―¿Para tlen innechtemohuaj ama quema intlaijiyohuíaj? Nelía innechcualancaitaj huan hasta innechquixtijque ipan ichaj notata. </div>
<div class='p'>
<span class="verse" id="JG11_8">8&#160;</span>Huan nopa huehue tlacame tlen tlali Galaad quinanquilijque Jefté: </div>
<div class='p'>―Monequi xitechpalehui huan yeca tihualahuij timitzitaquij. Xihuala tohuaya huan san sejco ma tiquintehuica amonitame huan ta technahuatis nochi tlen tiehuani tlali Galaad. </div>
<div class='p'>
<span class="verse" id="JG11_9">9&#160;</span>Huajca Jefté sampa quintlajtlani nopa tlayacanca tlacame tlen tlali Galaad: </div>
<div class='p'>―¿Intla nimocuepas imohuaya huan san sejco tiquintehuise nopa amonitame huan intla TOTECO quichihuas para ma huetzica nomaco, nelía temachtli nielis niimotlayacanca? </div>
<div class='p'>
<span class="verse" id="JG11_10">10&#160;</span>Huan nopa huehue tlacame tlen tlali Galaad quinanquilijque Jefté: </div>
<div class='p'>―Tijtestigojquetzaj TOTECO para queja nopa elis. </div>
<div class='p'>
<span class="verse" id="JG11_11">11&#160;</span>Huajca Jefté yajqui ininhuaya nopa tlacame huan nochi nopa altepetl quitequitlalijque Jefté para ma eli ininjuez huan inintlayacanca. Huan nopona campa itoca Mizpa tlamiyacapa Jefté quiilhui TOTECO nochi nopa tlajtoli tlen monequiyaya para quiselis itequi ica yejyectzi. </div>
<div class='p'>
<span class="verse" id="JG11_12">12&#160;</span>Huan teipa Jefté tlatitlanqui ma quitlajtlanitij inintlanahuatijca amonitame: “¿Tlaque tijnequi tohuaya para ama tijnequi techtehuis ipan totlal?” </div>
<div class='p'>
<span class="verse" id="JG11_13">13&#160;</span>Huan nopa tlanahuatijquetl amonita quinanquili itlayolmelajca Jefté huan quiilhui: “Timechtehuíaj pampa inisraelitame intechichtequilijque nochi totlal quema inquisque tlali Egipto. Inmoaxcatijque tlen pejqui ipan nopa atlajtli Arnón huan yohui hasta nopa atlajtli Jaboc huan onajsi hasta atemitl Jordán. Huajca ama techcuepili totlal ica cuali.” </div>
<div class='p'>
<span class="verse" id="JG11_14">14&#160;</span>Huan Jefté sampa quintitlanqui sequinoc tlayolmelahuani para quiitatij nopa tlanahuatijquetl tlen amonitame, 
<span class="verse" id="JG11_15">15&#160;</span>huan para ma quiilhuica ni tlajtoli: </div>
<div class='q'>“Tohuejcapan tatahua tiisraelitame ax moaxcatijtoque inintlal moabitame, niyon imotlal inamonitame. 
<span class="verse" id="JG11_16">16&#160;</span>Pampa quema tiisraelitame tiquisque tlali Egipto, tijpanoque nopa hueyi atl tlen itoca Chichiltic huan tiajsicoj hasta altepetl Cades. 
<span class="verse" id="JG11_17">17&#160;</span>Huan tohuejcapan tatahua tiisraelitame quitlajtlanijque se favor nopa tlanahuatijquetl ipan tlali Edom para ma quincahuili panose ipan itlal. Pero nopa tlanahuatijquetl tlen Edom ax quincahuili ma panoca. Nojquiya quitlajtlanijque nopa tlanahuatijquetl tlen tlali Moab. Nojquiya ax quincahuili ma panoca huan yeca nopa israelitame mocajque altepetl Cades. </div>
<div class='q'>
<span class="verse" id="JG11_18">18&#160;</span>“Teipa tohuejcapan tatahua panoque ipan nopa huactoc tlali campa ax tleno eli huan quiyahualojque tlali Edom huan tlali Moab hasta ajsitoj iteno tlali Moab ica campa quisa tonati. Huan mochijque ipan seyoc nali nopa atlajtli Arnón tlen monepantía ica tlali Moab, pero ax calajque nopona. </div>
<div class='q'>
<span class="verse" id="JG11_19">19&#160;</span>“Huajca nopa israelitame quitlatitlanijque Tlanahuatijquetl Sehón inintlanahuatijca amorreos tlen mosehuiyaya para tlanahuatis ipan altepetl Hesbón. Huan quitlajtlanijque ma quincahuili panose para huelis ajsitij ipan tlen tojuanti totlal. </div>
<div class='q'>
<span class="verse" id="JG11_20">20&#160;</span>“Pero Tlanahuatijquetl Sehón ax motemachi ipan israelitame para quincahuilis ma panoca ipan itlal. Quinsentili isoldados huan mochihuatoj nechca altepetl Jahaza huan quintehui nopa israelitame tlen eliyayaj tohuejcapan tatahua. </div>
<div class='q'>
<span class="verse" id="JG11_21">21&#160;</span>“Pero TOTECO Dios tiisraelitame quichijqui para tohuejcapan tatahua ma quitlanica nopa Tlanahuatijquetl Sehón ihuaya isoldados huan moaxcatijque nochi inintlal nopa amorreos. 
<span class="verse" id="JG11_22">22&#160;</span>Moaxcatijque inintlal amorreos tlen pehua ica nopa atlajtli Arnón hasta ajsi campa atlajtli Jaboc, huan tlen pehua campa huactoc tlali huan ajsi hasta atemitl Jordán. </div>
<div class='q'>
<span class="verse" id="JG11_23">23&#160;</span>“Huajca ¿para tlen ama inamonitame inquinequij intechquixtilise tlen TOTECO toDIOS tiisraelitame quinquixtili nopa amorreos huan quinmactili tohuejcapan tatahua tiisraelitame? 
<span class="verse" id="JG11_24">24&#160;</span>Intla imotlaixcopincayo, Quemos, inmechmacas se tlenijqui, inquiselisquíaj para imoaxca, ¿ax que? Tojuanti nojquiya tijmachilíaj toaxca tlen TOTECO Dios techmacatoc pampa tetojtocatiyajqui toixpa para huelis tijtlanise. 
<span class="verse" id="JG11_25">25&#160;</span>¿Huelis ta timomati más ticuali que Balac, icone Zipor, tlen elqui tlanahuatijquetl ipan tlali Moab? Balac ax quintehui israelitame para quincuilis inintlal quema yaja itztoya. 
<span class="verse" id="JG11_26">26&#160;</span>Tiisraelitame ya tijpixtoque ni tlali 300 xihuitl huan ama, ¿ta tijnequi? Nochi ni xihuitl tiitztoque ipan altepetini Hesbón, Aroer huan nochi ni sequinoc altepetini tlen mocahua iteno nopa atlajtli Arnón. ¿Para tlen ica 300 xihuitl ax inquinectoque para inmoaxcatise? 
<span class="verse" id="JG11_27">27&#160;</span>Na ax tleno nimitzchihuilijtoc, pero ta quena, pampa ta tihualajtoc para techtehuis. Pero TOTECO, yajaya Juez, huan TOTECO techtlajtolsencahuas tiisraelitame huan inamonitame para tiquitase ajqueya quipiya tlajtlacoli.” </div>
<div class='q'>“Queja nopa, quiilhuijque nopa tlacame tlen quiitatoj nopa tlanahuatijquetl tlen amonitame ipan altepetl Amón.” </div>
<div class='p'>
<span class="verse" id="JG11_28">28&#160;</span>Pero inintlanahuatijca amonitame ax quichihuili cuenta nopa tlajtoli tlen Jefté quititlanilijtoya. </div>
<div class='s'>Tlen Jefté quitlajtolcahuili TOTECO </div>
<div class='p'>
<span class="verse" id="JG11_29">29&#160;</span>Huan Itonal TOTECO hualajqui huan motlali ipan Jefté. Huan quinyacanqui isoldados huan quipanoque tlali Galaad huan Manasés, huan teipa panotoj altepetl Mizpa ipan tlali Galaad. Huan quisque nopona huan quintehuitoj nopa amonitame. 
<span class="verse" id="JG11_30">30&#160;</span>Huan Jefté quitlajtolcahuili TOTECO tlen quichihuasquía, huan quiilhui: “Intla tijchihuas ma niquintlani nopa amonitame, 
<span class="verse" id="JG11_31">31&#160;</span>huajca tlen achtohui quisaqui nochaj para nechseliqui quema nimocuepas huan ya nitlatlantos, na nimitziyocacahuilis queja se tlacajcahualistli.” </div>
<div class='p'>
<span class="verse" id="JG11_32">32&#160;</span>Huan Jefté yajqui quintehuito nopa amonitame, huan TOTECO quichijqui ma quintlani. 
<span class="verse" id="JG11_33">33&#160;</span>Huan Jefté quinmicti miyac icualancaitacahua. Huan quitlanqui 20 altepetini tlen mocahuayaya tlen altepetl Aroer hasta altepetl Minit, huan nojquiya hasta Abel Keramin. Queja nopa israelitame quintlanque nopa amonitame. </div>
<div class='p'>
<span class="verse" id="JG11_34">34&#160;</span>Huan quema Jefté mocuepqui ichaj ipan altepetl Mizpa, quinamiquico iichpoca tlen iyojtzi icone eliyaya. Huan quinamiquico mijtotijtihualajqui huan tlatzotzontihualajqui ica pandero. 
<span class="verse" id="JG11_35">35&#160;</span>Huan quema Jefté quiitac para huala iichpoca para quinamiquiqui, quitzayanqui iyoyo ica cuesoli huan quiijto: </div>
<div class='p'>―¡Ay tinoichpoca! Nelía hueyi nimocuesohua huan ta tlen tinechcuesolmaca. Na nijtencahuilijtoc Toteco para nijmacas tlen achtohui nechnamiquiqui huajca monequi nijchihuas tlen niquijtojtoc. </div>
<div class='p'>
<span class="verse" id="JG11_36">36&#160;</span>Huajca nopa ichpocatl quiilhui itata: </div>
<div class='p'>―Notata, monequi xijchihua ica na queja tijtencahuilijtoc TOTECO, pampa TOTECO quichijqui xiquintlani mocualancaitacahua, nopa amonitame. </div>
<div class='p'>
<span class="verse" id="JG11_37">37&#160;</span>Huan nopa ichpocatl nojquiya quiilhui itata: </div>
<div class='p'>―San nijnequi xinechcahuili ma niyas achtohui campa nopa tepetini para ome metztli ihuaya nohuampoyohua para nichocati pampa ax quema nimonamictis. </div>
<div class='p'>
<span class="verse" id="JG11_38">38&#160;</span>Huajca Jefté quicajqui iichpoca ma yohui para ome metztli. Huan yajqui ihuaya ihuampoyohua ipan nopa tepetini huan chocaque pampa ax quema monamictisquía. 
<span class="verse" id="JG11_39">39&#160;</span>Quema ya panotoya ome metztli mocuepqui ichaj campa itata, huan Jefté temacac iichpoca para quisentequipanos Toteco tiopan calijtic queja quiijtojtoc. Huajca ax quema itztoya ihuaya se tlacatl. 
<span class="verse" id="JG11_40">40&#160;</span>Huan pampa iichpoca Jefté motemacac quichihuas tlen itata quitencahuilijtoya Toteco, ama nopa israelita ichpocame yohuij iyoca huan quiilnamiquij para nahui tonali sesen xihuitl.  </div>
<div class='psalmlabel' id='JG12_0'> 12</div>
<div class='s'>Jefté huan iixhuihua Efraín </div>
<div class='p'>
<span class="verse" id="JG12_1">1&#160;</span>Teipa nopa hueyi familia Efraín mosentilijque isoldados huan panoque ica norte huan quiilhuijque Jefté: </div>
<div class='p'>―¿Para tlen tiyajqui tiquintehuito nopa amonitame huan ax intechnotztejque para ma tiyaca mohuaya? Tojuanti tijtlamitlatise mochaj huan ta nojquiya. </div>
<div class='p'>
<span class="verse" id="JG12_2">2&#160;</span>Huan Jefté quinnanquili: </div>
<div class='p'>―Na ihuaya noteixmatcahua titlaijiyohuiyayaj tlahuel ica nopa amonitame huan nimechnotzqui, pero ax inhualajque intechmanahuiquij. 
<span class="verse" id="JG12_3">3&#160;</span>Huan quema niquitac para ax inquinequij intechmanahuise, huajca yonque nimoilhui nimiquisquía, chicahuac nimotlali, huan niquintehui nopa amonitame. Huan quena, TOTECO quichijqui ma nitlatlani. Huajca, ¿para tlen inhualahuij ama para inquinequij intechtehuise? </div>
<div class='p'>
<span class="verse" id="JG12_4">4&#160;</span>Huan israelitame tlen tlali Efraín ehuani quinhuetzquilijque huan quinilhuijque nopa israelitame tlen itztoyaj tlali Galaad ehuani: “Imojuanti ax neli inGalaad ehuani. San initztoque nopa tlasolme tlen incholojtejque totlal Efraín huan Manasés.” </div>
<div class='p'>
<span class="verse" id="JG12_5">5&#160;</span>Huajca Jefté quinsentili isoldados tlen tlali Galaad huan pejqui quintehuía nopa tlali Efraín ehuani huan quintlanque. Huan Jefté ihuaya nopa Galaad ehuani moaxcatijque campa nochi momatque apanoque atemitl Jordán para calaquitij tlali Efraín. Huan nopa Efraín ehuani ax huelque mocuepaj inintlal. Huan nopa Efraín ehuani tlen cholosnequiyayaj tlen ne tlatehuijcayotl, ajsiyayaj campa nopa atemitl huan quinequiyayaj panose, pero nopa Galaad soldados quintlajtlaniyayaj intla ehuaj tlali Efraín. Huan intla quiijtosquíaj para axtle, 
<span class="verse" id="JG12_6">6&#160;</span>huajca quinyejyecosquíaj intla melahuac ax nopona ehuaj. Huan para quimatise tlen melahuac, quinnahuatiyayaj ma quiijtoca nopa tlajtoli “Shibolet”. Huan intla ax huelisquíaj quitenquixtise cuali huan san quiijtosquíaj “Sibolet”, huajca quimatisquíaj para nelía Efraín ehuani. Huan intla eliyayaj Efraín ehuani, huajca quinitzquiyayaj huan quinmictiyayaj nopona nechca atemitl Jordán. Huan queja nopa quinixmatque huan quinmictijque 42 mil Efraín tlacame. </div>
<div class='p'>
<span class="verse" id="JG12_7">7&#160;</span>Huan Jefté, tlen ejqui tlali Galaad, itztoya juez huan tlanahuati ipan nopa israelitame para chicome xihuitl. Teipa mijqui Jefté huan quitojque nopona ipan se altepetl ipan tlali Galaad. </div>
<div class='s'>Ibzán, nopa majtlacpa juez </div>
<div class='p'>
<span class="verse" id="JG12_8">8&#160;</span>Teipa se tlacatl itoca Ibzán tlen ehuayaya altepetl Belén itztoya juez huan tlanahuati campa nopa israelitame. 
<span class="verse" id="JG12_9">9&#160;</span>Huan Ibzán quinpixqui 30 itelpocahua huan 30 iichpocahua. Huan nochi nopa 30 iichpocahua quintemactili para monamictise ica tlacame tlen tlacatque ipan sequinoc huejhueyi familias. Huan nojquiya nopa 30 itelpocahua quinhualiquili ichpocame tlen sequinoc huejhueyi familias para mosihuajtise. Huan Ibzán itztoya juez huan quinnahuati israelitame para chicome xihuitl. 
<span class="verse" id="JG12_10">10&#160;</span>Teipa mijqui huan quitojque nechca altepetl Belén. </div>
<div class='s'>Elón, nopa juez majtlactli huan se </div>
<div class='p'>
<span class="verse" id="JG12_11">11&#160;</span>Teipa elqui juez Elón tlen tlacatqui ipan nopa hueyi familia Zabulón, huan quipixqui tequiticayotl ica israelitame para majtlactli xihuitl. 
<span class="verse" id="JG12_12">12&#160;</span>Huan mijqui Elón huan quitojque nechca altepetl Ajalón ipan tlali Zabulón. </div>
<div class='s'>Abdón, nopa juez majtlactli huan ome </div>
<div class='p'>
<span class="verse" id="JG12_13">13&#160;</span>Teipa elqui juez Abdón, icone Hilel, tlen ehuayaya altepetl Piratón. 
<span class="verse" id="JG12_14">14&#160;</span>Huan Abdón quinpixqui 40 itelpocahua huan 30 itlaca ixhuihua, huan inijuanti nemiyayaj ipan 70 burrojme. Huan Abdón quinnahuati israelitame para chicueyi xihuitl. 
<span class="verse" id="JG12_15">15&#160;</span>Huan mijqui Abdón tlen eliyaya icone Hilel tlen ejqui altepetl Piratón. Huan quitojque ipan altepetl Piratón ipan tlali Efraín ipan nopa tepetini ipan nopa tlali tlen achtohuiya eltoya iniaxcahua nopa amalecitame.  </div>
<div class='psalmlabel' id='JG13_0'> 13</div>
<div class='s'>Quejatza tlacatqui Sansón </div>
<div class='p'>
<span class="verse" id="JG13_1">1&#160;</span>Huan nopa israelitame sampa quichijque tlen ax cuali iixpa TOTECO huan TOTECO quintemactili ininmaco nopa filisteos para ma quinnahuatica chicahuac para 40 xihuitl. 
<span class="verse" id="JG13_2">2&#160;</span>Huan itztoya se tlacatl tlen itoca Manoa ipan nopa hueyi familia Dan huan yajaya ehuayaya altepetl Zora. Huan isihua Manoa ax huelqui conepiya. 
<span class="verse" id="JG13_3">3&#160;</span>Huan se tonal monexti ielhuicac ejca TOTECO iixpa ni sihuatl, huan quiilhui: “Yonque hasta ama ticuahuactoya, ama ticonecuis huan tijtlacatiltis se oquichpil. 
<span class="verse" id="JG13_4">4&#160;</span>Huajca ximomocuitlahui para amo xiqui xocomeca atl niyon tlen hueli tlaili tlen cococ. Niyon amo xijcua se tlenijqui tlen mitzchihuas ax tlapajpactic iixpa TOTECO. 
<span class="verse" id="JG13_5">5&#160;</span>Pampa ama ticonecuis huan tijtlacatiltis se oquichpil tlen elis se nazareo huan elis tlaiyocatlalili para iaxca Toteco Dios hasta quema tlacatis. Ax quema motzoncaltequis. Huan yaja quipehualtis quinmanahuis israelitame ininmaco nopa filisteos.” </div>
<div class='p'>
<span class="verse" id="JG13_6">6&#160;</span>Huan nopa sihuatl hualajqui huan quipohuilico ihuehue tlen panoc huan quiijto: “Se tlacatl tlen Toteco Dios hualajqui campa na. Yajaya nesiyaya queja se ielhuicac ejca Toteco Dios. Tlahuel yejyectzi eliyaya hasta temajmati para nijtlachilis. Huan ax nijtlajtlani canque huala huan ajqueya ya, niyon ax nechilhui itoca. 
<span class="verse" id="JG13_7">7&#160;</span>Pero nechilhui para niconecuis huan nijtlacatiltis se oquichpil. Yeca ama ax ma niqui xocomeca atl, niyon ax ma niqui tlen hueli tlaili tlen cococ. Niyon ax ma nijcua se tlenijqui tlen nechchihuas ax tlapajpactic iixpa Toteco Dios, pampa ni oquichpil elis se nazareo tlen senquistoc tlaiyocatlalili para TOTECO Dios tlen itlacatilis hasta quema miquis. Queja nopa nechilhui.” </div>
<div class='p'>
<span class="verse" id="JG13_8">8&#160;</span>Huajca Manoa momaijto ica TOTECO huan quiilhui: “Ay noTeco, nimitztlajtlanía sampa ma huala nopa tlacatl tlen ta tijtitlanqui. Ma technextiliqui quejatza tiquiscaltise nopa oquichpil tlen tlacatis.” </div>
<div class='p'>
<span class="verse" id="JG13_9">9&#160;</span>Huan Toteco Dios quitlacaquili Manoa huan ielhuicac ejca Toteco Dios sampa monexti campa nopa sihuatl quema nemiyaya imila, pero ihuehue ax nemiyaya ihuaya. 
<span class="verse" id="JG13_10">10&#160;</span>Huajca nopa sihuatl nima motlalojtejqui quiyolmelahuato ihuehue huan quiilhui: </div>
<div class='p'>―Sampa monextijtoc nohuaya nopa tlacatl tlen hualajqui ne seyoc tonal. </div>
<div class='p'>
<span class="verse" id="JG13_11">11&#160;</span>Huajca Manoa moquetztiquisqui huan yajqui ihuaya isihua hasta campa nopa tlacatl itztoya huan quiilhui: </div>
<div class='p'>―¿Ta tieli nopa tlacatl tlen tijcamahuico nosihua ne seyoc tonal? </div>
<div class='p'>Huan nopa tlacatl quinanquili: </div>
<div class='p'>―Quena, na. </div>
<div class='p'>
<span class="verse" id="JG13_12">12&#160;</span>Huajca Manoa quiijto: </div>
<div class='p'>―Quema tlacatis ni oquichpil tlen tiquijtojtoc, ¿quejatza monequi tiquiscaltise? ¿Tlaque tlanahuatili tijnextilise para ma quitoquilis ipan iyolis? </div>
<div class='p'>
<span class="verse" id="JG13_13">13&#160;</span>Huan ielhuicac ejca TOTECO quinanquili: </div>
<div class='p'>―Mosihua ma quichihua nochi tlanahuatili tlen nijmacatoc. 
<span class="verse" id="JG13_14">14&#160;</span>Ma ax quicua tlen huala ipan xocomeca tzontli. Ma ax quii xocomeca atl niyon tlen hueli tlaili tlen cococ. Niyon ax ma quicua se tlacualistli tlen quichihuas ax tlapajpactic iixpa Toteco. Nochi ya ni tlen niquilhuijtoc ma quichihua. </div>
<div class='p'>
<span class="verse" id="JG13_15">15&#160;</span>Huan Manoa aya momacayaya cuenta para nelía nopa tlacatl eliyaya ielhuicac ejca TOTECO huan quiilhui: </div>
<div class='p'>―Timitztlajtlaníaj ximocahua tohuaya se tlalochtli para timitzsencahuilise se pilchivojtzi para tijcuas. </div>
<div class='p'>
<span class="verse" id="JG13_16">16&#160;</span>Huan ielhuicac ejca TOTECO quinanquili Manoa: </div>
<div class='p'>―Yonque nimocahuas, ax nijcuas motlacualis. Pero intla tijnequi tijsencahuas se pilchivojtzi para tijmacas TOTECO queja se tlacajcahualistli tlatlatili, cualtitoc. </div>
<div class='p'>Huan Manoa ax quimatqui para elqui ielhuicac ejca TOTECO. 
<span class="verse" id="JG13_17">17&#160;</span>Huan Manoa quiilhui nopa elhuicac ejquetl: </div>
<div class='p'>―¿Tlaque motoca para huelis timitzhueyitlepanitase quema tlacatis nopa oquichpil? </div>
<div class='p'>
<span class="verse" id="JG13_18">18&#160;</span>Pero ielhuicac ejca TOTECO quinanquili: </div>
<div class='p'>―Amo xinechtlajtlani notoca pampa tlahuel onpano cuajcualtzi notoca hasta axaca huelis quimachilis. </div>
<div class='p'>
<span class="verse" id="JG13_19">19&#160;</span>Huajca Manoa quicuic nopa pilchivojtzi para tlacajcahualistli ihuaya nopa tlacajcahualistli tlen harina huan nopona quitencajqui iixpa TOTECO ipan se tetl. Huan ielhuicac ejca TOTECO quichijqui se tiochicahual nescayotl quema noja quitlachilijtoyaj Manoa ihuaya isihua. 
<span class="verse" id="JG13_20">20&#160;</span>Huan quichijqui se tlitl ma tlejco tlen nopa tlaixpamitl hasta elhuicac, huan ielhuicac ejca TOTECO tlejcoc elhuicac tlatlajco nopa tlitl. Huan quema Manoa ihuaya isihua quiitaque tlen panoc, motlancuaquetzque huan moixhuijtzonque hasta tlalchi. 
<span class="verse" id="JG13_21">21&#160;</span>Huan ielhuicac ejca TOTECO ayoc monexti ihuaya Manoa ica isihua. Huajca Manoa quimatqui para eliyaya ielhuicac ejca TOTECO. 
<span class="verse" id="JG13_22">22&#160;</span>Huan Manoa quiilhui isihua: </div>
<div class='p'>―Temachtli timiquise pampa tiquitztoque Toteco Dios. </div>
<div class='p'>
<span class="verse" id="JG13_23">23&#160;</span>Huan isihua quinanquili: </div>
<div class='p'>―Intla TOTECO quinequisquía techmictis, ax quiselijtosquía nopa tlacajcahualistli tlatlatili, niyon tlen harina. Ax technextilijtosquía nochi ni tlamantli, niyon ax techyolmelajtosquía tlen panos teipa. </div>
<div class='p'>
<span class="verse" id="JG13_24">24&#160;</span>Huan teipa nopa sihuatl quitlacatilti se oquichpil huan quitocajtlali Sansón. Huan nopa oquichpil moscalti, huan motlacachijqui huan TOTECO quitiochijqui. 
<span class="verse" id="JG13_25">25&#160;</span>Huan teipa quema Sansón itztoya campa mocahuayayaj iteipa ixhuihua Dan tlatlajco altepetini Zora huan Estaol, pejqui nesi para Itonal TOTECO hualayaya ipan ya huan quimacayaya miyac chicahualistli.  </div>
<div class='psalmlabel' id='JG14_0'> 14</div>
<div class='s'>Inenamictil Sansón, nopa juez majtlactli huan expa </div>
<div class='p'>
<span class="verse" id="JG14_1">1&#160;</span>Huan se tonal Sansón yajqui ipan altepetl Timnat huan quiitac se filistea ichpocatl tlen quiixtocac. 
<span class="verse" id="JG14_2">2&#160;</span>Huan mocuepqui ichaj huan quiilhui itata ihuaya inana: </div>
<div class='p'>―Niquixtoca se ichpocatl tlen ehua Timnat huan nijnequi xiyaca xiquijtlanitij para nimocuilis. </div>
<div class='p'>
<span class="verse" id="JG14_3">3&#160;</span>Huan itata ihuaya inana quiilhuijque: </div>
<div class='p'>―¿Ax hueli tijpantis se ichpocatl nica ihuaya toteixmatcahua o ipan ni altepetl? ¿Para tlen monequi timocuilis se filistea sihuatl tlen ax quineltoca Toteco, niyon ax motequilíaj ipan inintlacayo nopa tlanextilijcayotl circuncisión queja Toteco tlanahuatía? </div>
<div class='p'>Huan Sansón quinanquili itata: </div>
<div class='p'>―Pero na ya nopa niquixtoca, techijtlanilitij para nimocuilis. </div>
<div class='p'>
<span class="verse" id="JG14_4">4&#160;</span>Huan itata huan inana ax quimatiyaya para nochi ni tlamantli panoyaya pampa TOTECO queja nopa quinequiyaya ma pano. Yajaya quicualtlaliyaya para ica ni tlamantli quintlanisquía nopa filisteos pampa ipan nopa tonali inijuanti quinnahuatiyayaj tlali Israel ehuani. </div>
<div class='p'>
<span class="verse" id="JG14_5">5&#160;</span>Huan quema Sansón yahuiyaya altepetl Timnat ihuaya itata huan inana, ajsito campa nopa miyac xocomeca milme tlen iniaxcahua nopa Timnat ehuani. Huan quisqui campa ya se león tlen nelía tetic huan nanalcatihualayaya para quiajsis. 
<span class="verse" id="JG14_6">6&#160;</span>Huan Itonaltzi TOTECO motlali ipan Sansón ica miyac chicahualistli. Huan yonque ax tleno quipiyayaya imaco, quicocototzqui nopa león queja elisquía se pilchivojtzi. Pero ax quiilhui itata huan inana tlen panotoya. 
<span class="verse" id="JG14_7">7&#160;</span>Huan ajsito altepetl Timnat huan quicamahuijque nopa ichpocatl tlen quiixtocayaya huan tlasencajque. </div>
<div class='p'>
<span class="verse" id="JG14_8">8&#160;</span>Huan teipa quema Sansón sampa yahuiyaya ichaj nopa ichpocatl para quicuiti, Sansón quisqui tlen iojhui para quitlachiliti itlacayo nopa león tlen quimictijtoya. Huan quiitac ipani quinpixtoya cuanecme huan nectli. 
<span class="verse" id="JG14_9">9&#160;</span>Huan quiquixti nectli huan quicuajtiyajqui ipan ojtli. Huan quema sampa quinajsito itata huan inana nojquiya quinmacac quentzi nectli ma quicuaca, pero ax quinilhui para nopa nectli quicuitoya ipan se león itlacayo. </div>
<div class='p'>
<span class="verse" id="JG14_10">10&#160;</span>Huan itata Sansón yajqui ichaj nopa ichpocatl para tlami tlasencahuas para nopa ilhuitl tlen nenamictili. Huan Sansón quichijqui se ilhuitl para telpocame tlen elisquíaj ihuampoyohua ipan nopa nenamictili pampa queja ni momajtoyaj quichihuaj tlen mosihuajtiyayaj. 
<span class="verse" id="JG14_11">11&#160;</span>Huan imontat huan imona quiitaque para ajsico Sansón huan quinnotzque 30 telpocame filisteos para ma itztoca ihuaya ipan iilhui. 
<span class="verse" id="JG14_12">12&#160;</span>Huan Sansón queja ni quinilhui nopa telpocame: </div>
<div class='p'>―Nimechtlajtlanis se ahuil tlatzintoquili tlen ohui huan intla innechilhuise tlen quiijtosnequi ipan ni chicome tonali tlen ni ilhuitl, huajca na nimechmacas 30 yoyomitl tlen senquistoc lino huan 30 yoyomitl para quema inilhuichihuase. 
<span class="verse" id="JG14_13">13&#160;</span>Pero intla ax inquimatise tlaque quiijtosnequi, huajca innechmacase 30 noyoyo tlen lino, huan 30 noyoyo para quema niilhuichihuas. </div>
<div class='p'>Huan quinanquilijque: </div>
<div class='p'>―Xitechilhui nopa ahuil tlatzintoquili tlen ohui huan timitztlacaquilise. </div>
<div class='p'>
<span class="verse" id="JG14_14">14&#160;</span>Huan queja ni quinilhui: </div>
<div class='q'>“Ipan se tecuajquetl, quisqui tlacualistli, </div>
<div class='q'>huan tlen se tlen tetic quisqui tlen tzopelic.” </div>
<div class='p'>Huan panoc eyi tonali huan nopa tlanotzalme ax quimatque tlaque quiijtosnequi nopa ahuil tlatzintoquili tlen ohui. 
<span class="verse" id="JG14_15">15&#160;</span>Huan ipan chicompa tonali, quiilhuijque isihua Sansón: </div>
<div class='p'>―Xijtlajtlani Sansón tlaque quiijtosnequi nopa ahuil tlatzintoquili tlen ohui, pampa intla axtle, tijtlatise ichaj motatahua huan ta nojquiya. ¿Huelis intechnotzque ipan ni ilhuitl para intechtominquixtilise? </div>
<div class='p'>
<span class="verse" id="JG14_16">16&#160;</span>Huajca isihua Sansón pejqui choca iixpa Sansón huan quiijto: </div>
<div class='p'>―Ax tinechicnelía. San tinechcualancaita pampa ax tijnequi tinechilhuis tlaque quiijtosnequi nopa ahuil tlatzintoquili tlen ohui tlen tiquintlajtlani nopa telpocame nica. </div>
<div class='p'>Huan Sansón quinanquili: </div>
<div class='p'>―Niyon notata, niyon nonana ax niquinilhuijtoc. ¿Para tlen monequi nimitzilhuis ta? </div>
<div class='p'>
<span class="verse" id="JG14_17">17&#160;</span>Huajca nopa sihuatl chocac iixpa Sansón nochi nopa tonal quema noja oncac nopa ilhuitl, huan quema ajsic nopa tonali chicome, Sansón quiilhui isihua tlaque quiijtosnequi nopa ahuil tlatzintoquili tlen ohui pampa quinelcualancamacatoya. Huan nopa sihuatl nima quinilhuito nopa telpocame tlen quiijtosnequi. 
<span class="verse" id="JG14_18">18&#160;</span>Huan quema aya huetziyaya tonati ipan tonali chicome, nopa telpocame hualajque huan quipohuilijque Sansón tlaque quiijtosnequi nopa ahuil tlatzintoquili. Quiijtojque: </div>
<div class='q'>“¿Tlaque más tzopelic que nectli? </div>
<div class='q'>¿Huan tlaque más tetic que se león?” </div>
<div class='p'>Huan Sansón quinnanquili: </div>
<div class='p'>“Intla ax inquichijtosquíaj nosihua ma chocaqui noixpa, ax inquimajtosquíaj tlaque quiijtosnequi tlen nimechtlajtlani.” </div>
<div class='p'>
<span class="verse" id="JG14_19">19&#160;</span>Huan Itonaltzi TOTECO motlali ipan Sansón huan quimacac chicahualistli huan yajqui altepetl Ascalón. Nopona quinmicti 30 tlacame huan quinquixtili ininyoyo. Huan quinmacac nopa telpocame tlen quimatque tlaque quiijtosnequi nopa ahuil tlatzintoquili. Huan Sansón nelcualaniyaya huan mocuepqui ichaj ihuaya itata. 
<span class="verse" id="JG14_20">20&#160;</span>Huajca isihua Sansón quimactilijque ma mocuili seyoc tlen eliyaya inelhuampo, yajaya tlen itztoya más nechca ya ipan nopa nenamictili.  </div>
<div class='psalmlabel' id='JG15_0'> 15</div>
<div class='p'>
<span class="verse" id="JG15_1">1&#160;</span>Panoc miyac tonali huan ajsic ipohual para quitequise trigo. Huan Sansón yajqui quipaxaloto isihua pampa quinequiyaya ihuaya itztos. Huan quihuiquili se pilchivojtzi huan quiilhuito itata: </div>
<div class='p'>―Nijnequi nicalaquis campa nosihua itztoc ipan icuarto. </div>
<div class='p'>Pero itata nopa ichpocatl ax quicahuili ma calaqui, 
<span class="verse" id="JG15_2">2&#160;</span>huan quiijto: </div>
<div class='p'>―Na nimoilhui tijcajtejtoya huan yeca nijmactili mohuampo. Pero nijpixtoc seyoc noichpoca tlen más pilsiltzi. ¿Ax tiquita más yejyectzi? Huajca ya ximocuili queja ipatlaca. </div>
<div class='p'>
<span class="verse" id="JG15_3">3&#160;</span>Huan Sansón quiijto: </div>
<div class='p'>―Ayoc aca huelis nechtlajtlacoltis ica tlen fiero nimechchihuilis infilisteos, pampa ax cuali innechchihuilijtoque. </div>
<div class='s'>Sansón quitlati ininpixquilis ica cayochime </div>
<div class='p'>
<span class="verse" id="JG15_4">4&#160;</span>Huan Sansón yajqui huan quinitzqui 300 cayochime huan quincuitlapililpi ojome cayochime huan tlatlajco sese ome inincuitlapilhua quinilpili se tlicuahuitl. 
<span class="verse" id="JG15_5">5&#160;</span>Teipa quitlati nopa tlicuahuitl huan quinmajcajqui nopa cayochime ma motlalojtiyaca campa inintlatoc nopa filisteos. Queja nopa tlami tlatlac nopa trigo tlen moquetzayaya huan tlen ya quitectoyaj ipan ininmil. Nojquiya tlatlac ininxocomecamil huan nochi inincua tlen olivo. Nochi tlen quitoctoyaj tlatlac. </div>
<div class='p'>
<span class="verse" id="JG15_6">6&#160;</span>Huan nopa filisteos quiijtojque: </div>
<div class='p'>―¿Ajqueya quichijqui ya ni? </div>
<div class='p'>Huan tlananquilijque: </div>
<div class='p'>―Sansón quichijqui, yajaya tlen imontica nopa tlacatl tlen ehua altepetl Timnat pampa quiquixtili isihua huan quimactili tlen inelhuampo ipan nopa nenamictili. </div>
<div class='p'>Huan nopa filisteos hualajque huan quitlatijque nopa sihuatl ihuaya itata. </div>
<div class='p'>
<span class="verse" id="JG15_7">7&#160;</span>Huan quema Sansón quimatqui tlen quichijque nopa filisteos, quinilhui: </div>
<div class='p'>―Pampa inquichijque ya nopa, ama ax nimosiyajcahuas hasta nimechtzontlamiltis. </div>
<div class='p'>
<span class="verse" id="JG15_8">8&#160;</span>Huan quintlamimicti nochi filisteos nopona huan ax quintlasojtlac. Teipa yajqui para itztoti nechca tepetl Etam campa onca se mijca ostotl ipan tetl. </div>
<div class='s'>Sansón temicti ica icamachal omiyo se burro </div>
<div class='p'>
<span class="verse" id="JG15_9">9&#160;</span>Huan nopa filisteos yajque mochihuatoj ipan tlali Judá nechca altepetl Lehi. 
<span class="verse" id="JG15_10">10&#160;</span>Huan tlali Judá ehuani quintlajtlanijque: </div>
<div class='p'>―¿Para tlen inhualahuij nica? </div>
<div class='p'>Huan nopa filisteos tlananquilijque: </div>
<div class='p'>―Tihualahuij tiquitzquiquij Sansón para tijcuepilise ica tlen techchihuilijtoc. </div>
<div class='p'>
<span class="verse" id="JG15_11">11&#160;</span>Huan mosentilijque eyi mil israelita tlacame tlen ejque tlali Judá huan yajque campa Sansón ipan nopa tetl nechca Etam huan quiilhuijque: </div>
<div class='p'>―¿Ax tijmati nopa filisteos quipiyaj tequihuejcayotl ica tojuanti huan ininmaco tiitztoque? ¿Para tlen tiquintehuijtoc quej ni? </div>
<div class='p'>Huan Sansón quinnanquili: </div>
<div class='p'>―San niquincuepilijtoc tlen nechchihuilijtoque. </div>
<div class='p'>
<span class="verse" id="JG15_12">12&#160;</span>Huajca nopa Judá ehuani quiilhuijque: </div>
<div class='p'>―Tihualahuij timitzitzquise para timitztemactilise ininmaco nopa filisteos. </div>
<div class='p'>Huan Sansón quinnanquili: </div>
<div class='p'>―Xijtestigojquetzaca Toteco para ax innechmictise. </div>
<div class='p'>
<span class="verse" id="JG15_13">13&#160;</span>Huan nopa Judá ehuani tlananquilijque: </div>
<div class='p'>―¡Axtle! Ax timitzmictise. San timitzitzquise huan timitztemactilise ininmaco. </div>
<div class='p'>Huajca quincahuili ma quitatacatzoca ica ome mecatl tlen yancuic huan quichihualtijque ma quisa tlen nopa tepetl. 
<span class="verse" id="JG15_14">14&#160;</span>Huan Sansón ajsito nepa altepetl Lehi ilpitoc, huan nopa filisteos quisacoj tlahuejchijtihualahuij para quinamiquise. Pero Itonal TOTECO motlali ipan Sansón, huan nopa mecatl yancuic tlen ica quiilpitoyaj elqui queja nopa icpatl lino tlen tlatlatoc, nochi cocotocac huan Sansón mocajqui majcajtoc. 
<span class="verse" id="JG15_15">15&#160;</span>Huan quipanti se pilburrojtzi icamachal omiyo tlen noja yancuic eltoya huan quitlalanqui huan ica ya nopa quinmicti mil tlacame. 
<span class="verse" id="JG15_16">16&#160;</span>Huajca Sansón quiijto: </div>
<div class='q'>“Ica se burro icamachal omiyo, </div>
<div class='q'>nijchijqui se tlamontomitl. </div>
<div class='q'>¡Axtle! Nijchijtoc nelía ome tlamontomitl </div>
<div class='q'>ica se burro icamachal omiyo, </div>
<div class='q'>pampa ica niquinmicti mil tlacame.” </div>
<div class='p'>
<span class="verse" id="JG15_17">17&#160;</span>Huan quema tlanqui camati, quimajcajqui nopa camachali, huan nopona quitocajti Ramat Lehi. (Ramat Lehi quinequi quiijtos Tepetl Tlen Icamachal Omiyo Se Burro.) </div>
<div class='p'>
<span class="verse" id="JG15_18">18&#160;</span>Huan teipa Sansón pejqui amiqui tlahuel huan momaijto ica TOTECO huan quiijto: “Nelía hueyi tlen tijchijtoc ica noma pampa titechmaquixtijtoc tiisraelitame tlen nopa filisteos. Huajca ama, amo xinechcahuili ma niamijcamiquis huan nimocahuas ininmaco tlen ax mitzneltoquilíaj.” </div>
<div class='p'>
<span class="verse" id="JG15_19">19&#160;</span>Huajca Toteco Dios quicoyoni nopa tetl nopona nechca Lehi huan mexqui atl. Huan Sansón atlic huan pejqui quipiya más chicahualistli. Huan quitocajti nopona Enhacore. (Enhacore quinequi quiijtos Nopa Ameli Tlen Nopa Tlacatl Tlen Momaijto.) Huan nopa ameli hasta ama eltoc nopona nechca Lehi. </div>
<div class='p'>
<span class="verse" id="JG15_20">20&#160;</span>Huan Sansón quinyacantiyajqui israelitame para 20 xihuitl pero nopa filisteos noja quinahuatiyayaj nopa tlali.  </div>
<div class='psalmlabel' id='JG16_0'> 16</div>
<div class='s'>Sansón quiquixti ipuertas altepetl Gaza </div>
<div class='p'>
<span class="verse" id="JG16_1">1&#160;</span>Se tonal Sansón yajqui altepetl Gaza. Nopona quiitac se ahuilnenca sihuatl huan cochqui ihuaya. 
<span class="verse" id="JG16_2">2&#160;</span>Huan nimantzi Gaza ehuani quimatque Sansón ajsitoya huan quiyahualojque nopa altepetl. Huan seyohual quimocuitlahuijque puertajteno itepa nopa altepetl para ax huelis quisas. Huan axaca moliniyaya, san moilhuiyayaj: “Mostla quema tlanesis, tijmictise.” </div>
<div class='p'>
<span class="verse" id="JG16_3">3&#160;</span>Pero Sansón san mocajqui ihuaya nopa ahuilnenca sihuatl hasta tlajco yohual. Teipa mejqui huan ica ichicahualis quicuitejqui nopa huejhueyi cuapuertas ipan itepa nopa altepetl ihuaya iome huejhueyi tlaquetzalo. Huan quiquechpantlalijtejqui huan tlejcoc itzonpac nopa tepetl tlen eltoc iixmelac altepetl Hebrón huan nopona quicajtejqui. </div>
<div class='s'>Sansón huan Dalila </div>
<div class='p'>
<span class="verse" id="JG16_4">4&#160;</span>Teipa quema panoc tonali, Sansón quiixmatqui se sihuatl tlen itoca Dalila tlen tlali Sorec huan quiicneli. 
<span class="verse" id="JG16_5">5&#160;</span>Huan nopa tlayacanani tlen filisteos yajque quicamahuitoj Dalila. Quiilhuijque ma quitemo canque huala ichicahualis Sansón para queja nopa quimatise quejatza quitlanise huan quitatacatzose. Quiilhuijque quimacasquíaj mil 100 plata tomi tlen pajpatiyo. </div>
<div class='p'>
<span class="verse" id="JG16_6">6&#160;</span>Huajca Dalila quiilhui Sansón: </div>
<div class='p'>―Xinechilhui canque huala mochicahualis pampa axaca hueli mitztatacatzohua para mitztlanis. </div>
<div class='p'>
<span class="verse" id="JG16_7">7&#160;</span>Huan Sansón quinanquili nopa sihuatl: </div>
<div class='p'>―Intla nechtatacatzosquíaj ica chicome cuetlax mecatl tlen aya huactoc queja quitequihuíaj ipan se cuahuitoli, huajca tlamis nochicahualis huan nielis queja sequinoc tlacame. </div>
<div class='p'>
<span class="verse" id="JG16_8">8&#160;</span>Huan nopa tlayacanani quihualiquilijque nopa sihuatl chicome cuetlax mecatl tlen aya huactoc, huan ica quitatacatzo Sansón. 
<span class="verse" id="JG16_9">9&#160;</span>Huan quintlatijtoya nopa tlacame ipan se cuarto huan quema tlantoya quitatacatzohua, Dalila quiijto: </div>
<div class='p'>―¡Sansón, nopa filisteos itztoque nica para mitzitzquise! </div>
<div class='p'>Pero Sansón quicotonqui nopa cuetlax mecatl queja elisquía san se icpatl tlen tlatlatoc. Huajca axaca quimatqui canque huala ichicahualis. 
<span class="verse" id="JG16_10">10&#160;</span>Huan Dalila quiilhui Sansón: </div>
<div class='p'>―San tinechcajcayahua huan ax tinechilhuía tlen melahuac. Amantzi xinechilhui melahuac quejatza se huelis mitztatacatzos. </div>
<div class='p'>
<span class="verse" id="JG16_11">11&#160;</span>Huan Sansón queja ni quiilhui: </div>
<div class='p'>―Intla nechtatacatzose ica mecatl tlen yancuic huan ax tlatequihuili, huajca tlamis nochicahualis huan nielis queja sequinoc tlacame. </div>
<div class='p'>
<span class="verse" id="JG16_12">12&#160;</span>Huajca Dalila quicuic mecatl tlen yancuic huan ica ya nopa quitatacatzo huan quiilhui: </div>
<div class='p'>―¡Sansón, nopa filisteos hualajtoque mitzitzquise! </div>
<div class='p'>Huan nelía nopa tlacame tlen tlapijpiyaj motlatijtoyaj calijtic. Pero Sansón quicotonqui nopa mecatl queja elisquía icpatl. 
<span class="verse" id="JG16_13">13&#160;</span>Huajca Dalila quiilhui Sansón: </div>
<div class='p'>―Hasta ama noja tinechcajcayahua huan san tinechistlacahuía. Xinechilhui quejatza se huelis mitztatacatzos. </div>
<div class='p'>Huajca Sansón quiilhui: </div>
<div class='p'>―Intla se quicuis ni chicome tlaxinepaloli tlen notzoncal huan quixinepalos ihuaya se yoyomitl huan quitatacatzos ipan cuaestacas, huajca tlamis nochicahualis. </div>
<div class='p'>
<span class="verse" id="JG16_14">14&#160;</span>Huan quema cochqui Sansón, Dalila quixinepalhuili itzoncal huan quitatacatzo ipan cuaestacas huan quiilhui: </div>
<div class='p'>―¡Sansón, nopa filisteos hualajtoque mitzitzquise! </div>
<div class='p'>Pero Sansón sampa isatiquisqui huan quipostejqui nopa cuaestacas huan nopa yoyomitl. 
<span class="verse" id="JG16_15">15&#160;</span>Huan nopa sihuatl quiijto: </div>
<div class='p'>―¿Quejatza tiquijtohua tinechicnelía, huan ax timotemachía ipan na? Tinechcajcayajtoc eyi huelta huan aya tinechilhuijtoc canque huala mochicahualis. </div>
<div class='p'>
<span class="verse" id="JG16_16">16&#160;</span>Huan pampa Dalila mojmostla quitlajtlaniyaya, Sansón ayoc huelqui moijiyohuía para ax quiilhuis canque huala ichicahualis. 
<span class="verse" id="JG16_17">17&#160;</span>Huajca Sansón moyolyamanili huan quiilhui: </div>
<div class='p'>―Ax quema nimotzoncaltectoc pampa nise nazareo tlen niiaxca Toteco Dios hasta quema aya nitlacatiyaya. Intla se nechximas huajca nopa chicahualistli nechtlalcahuis, huan niyamaniyas huan nielis queja ne sequinoc tlacame. </div>
<div class='p'>
<span class="verse" id="JG16_18">18&#160;</span>Huan quema Dalila quimatqui para ama nelía melahuac quiilhuijtoya nochi tlen elqui ipan iyolo sampa quinnotzqui nopa tlayacanani huan quinilhui: </div>
<div class='p'>―Sampa xihualaca pampa ama, quena, nechilhuijtoc tlen melahuac. </div>
<div class='p'>Huajca nopa macuilme tlayacanani tlen filisteos hualajque campa Dalila huan quihualicayayaj nopa tomi para quitlaxtlahuise. 
<span class="verse" id="JG16_19">19&#160;</span>Huan Dalila quichijqui ma cochi Sansón ipan icuaxanco, huan quema ya cochtoya, quinotzqui se tlacatl para ma quixima. Huan quitequili itzoncal tlen tlaxinepaloli ica chicome tlaxinepaloli. Huan Dalila pejqui quitlaijiyohuiltía pampa quiitac quitlalcahui ichicahualis. </div>
<div class='p'>
<span class="verse" id="JG16_20">20&#160;</span>Huan nopa sihuatl quiilhui: </div>
<div class='p'>―¡Sansón, nopa filisteos hualahuij mitzitzquiquij! </div>
<div class='p'>Huan Sansón isatiquisqui huan moilhui: “Amantzi nimomanahuis queja nochipa nijchijtihualajtoc.” </div>
<div class='p'>Pero Sansón ax quimatiyaya intla Itonal TOTECO ya quitlalcahuijtoya, huan ayoc itztoya ihuaya. 
<span class="verse" id="JG16_21">21&#160;</span>Huan nopa filisteos quiitzquijque huan quiixtiyolquixtijque huan quihuicaque hasta altepetl Gaza. Nopona quitatacatzojque ica tepos cadena tlen bronce huan quichihuilijque ma tisi queja se tlatequipanojquetl nopona ipan tlatzactli. </div>
<div class='s'>Imiquilis Sansón </div>
<div class='p'>
<span class="verse" id="JG16_22">22&#160;</span>Pero ica tonali itzoncal Sansón sampa pejqui moscaltía. 
<span class="verse" id="JG16_23">23&#160;</span>Huan teipa nopa filisteos tlen tlayacanayayaj quichijque se hueyi ilhuitl para quipaquilismacase huan quimacase tlacajcahualistli ininteteyo, Dagón. Quiijtohuayayaj: </div>
<div class='q'>“Todios techmactili tomaco tocualancaitaca, Sansón.” </div>
<div class='p'>
<span class="verse" id="JG16_24">24&#160;</span>Huan quema nopa miyac filisteos quiitaque Sansón, quihueyichijque ininteteyo Dagón huan quiijtojque: </div>
<div class='q'>“Todios techmactilijtoc tomaco tocualancaitaca. </div>
<div class='q'>Yajaya tlen quixolejtoc nochi totlal. </div>
<div class='q'>Yajaya tlen quinmicti miyac tlen tohuampoyohua, </div>
<div class='q'>ama tijpixtoque tomaco.” </div>
<div class='p'>
<span class="verse" id="JG16_25">25&#160;</span>Huan quema nelihuintitoyaj huan monelhueyimajtoyaj, quiijtojque: </div>
<div class='p'>―Xijhualicaca Sansón ma techpaquilismaca. </div>
<div class='p'>Huan yajque quicuitoj campa tlatzactli huan quiquetzque tlatlajco campa nopa ome tlaquetzali. Huan nochi quihuetzquiliyayaj huan ica paquiyayaj. 
<span class="verse" id="JG16_26">26&#160;</span>Huajca Sansón quiilhui nopa oquichpil tlen quimatilanayaya: </div>
<div class='p'>―Xijtlali noma ipan nopa ome tlaquetzali tlen quitlanantoc itzontzajca ni cali pampa nijnequi nimotlatzquilis. </div>
<div class='p'>
<span class="verse" id="JG16_27">27&#160;</span>Huan nelía temitoya nopa hueyi tiopamitl ica filisteo tlacame huan sihuame. Nopona nojquiya itztoyaj nochi inintlanahuatijcahua. Huan itzonpac nopa cali mosehuijtoyaj queja 3 mil tlacame huan sihuame tlen quitlachiliyayaj Sansón tlatzintla huan ica paquiyayaj. </div>
<div class='p'>
<span class="verse" id="JG16_28">28&#160;</span>Huajca Sansón momaijto ica TOTECO huan queja ni quiilhui: “TOTECO, Ta Tlen Más Tijpiya Tlanahuatili, xinechilnamiqui huan xinechtlacaquili san ama. San ni huelta techmaca chicahualistli sampa para huelis niquincuepilis ni filisteos tlen nechquixtilijque noixtiyol.” </div>
<div class='p'>
<span class="verse" id="JG16_29">29&#160;</span>Huan Sansón quitlali ima ipan nopa ome tlaquetzali tlen eltoya tlatlajco ipan nopa hueyi cali huan tlen quitlanantoya itzontzajca. Huan Sansón ica nochi ichicahualis quincuatopejqui nopa tlaquetzali se ica inejmatl huan se ica ima arraves. </div>
<div class='p'>
<span class="verse" id="JG16_30">30&#160;</span>Huan Sansón quiijto: “Ma nimiqui ininhuaya ni filisteos.” </div>
<div class='p'>Huajca mopacho huan ica nochi ichicahualis quincuatopejqui nopa huejhueyi tlaquetzali tlen quitlanantoyaj nopa tzontzajcayotl. Huan nopa hueyi cali campa ilhuichihuayayaj huetzqui huan quintzonpechi nochi nopa tlanahuatiani huan nochi filisteos tlen nopona itztoyaj. Huajca Sansón quinmicti más miyac filisteos nopona quema ya nojquiya mijqui huan ax queja quinmicti ipan nochi iyolis. 
<span class="verse" id="JG16_31">31&#160;</span>Huan hualajque nochi iicnihua Sansón huan nochi iteixmatcahua itata, huan quicuicoj itlacayo huan quihuicaque. Huan quitocatoj tlatlajco altepetini Zora huan Estaol ipan nopa mijca ostotl campa quitoctoyaj Manoa tlen eliyaya itata. Huan Sansón quinyacantoya israelitame para 20 xihuitl queja ininjuez.  </div>
<div class='psalmlabel' id='JG17_0'> 17</div>
<div class='s'>Micaía quipixqui tlen ya itiopa </div>
<div class='p'>
<span class="verse" id="JG17_1">1&#160;</span>Campa tepetini ipan tlali Efraín itztoya se tlacatl tlen itoca Micaía. 
<span class="verse" id="JG17_2">2&#160;</span>Huan se tonal Micaía quiilhui inana: </div>
<div class='p'>―Na nijcajqui tijtelchihua nopa tlaxtejquetl tlen quiichtejqui ni mil 100 plata tomi. Pero nica eltoc huan na tlen niquichtectoc. </div>
<div class='p'>Huan inana quinanquili: </div>
<div class='p'>―Ma TOTECO mitztiochihua, nocone, pampa tinechilhuijtoc tlen melahuac. </div>
<div class='p'>
<span class="verse" id="JG17_3">3&#160;</span>Huan quicuepili inana nopa mil 100 plata tomi, huan inana quiijto: </div>
<div class='p'>―Ni tomi nijnequi niquiyocatlalis para TOTECO mopampa ta, nocone. Nijnequi para ma quinsencahuas ome teteyome. Se ma quitejtequica huan ne seyoc ma quitejtepachoca tlen ni plata. Huajca sampa nimitzcuepilía ni tomi. </div>
<div class='p'>
<span class="verse" id="JG17_4">4&#160;</span>Pero nopa tlacatl sampa quicuepili inana nopa tomi. Huajca inana quicuic 200 tlen nopa plata tomi huan quimacac se teposchijquetl para quinsencahuas teteyome. Se teteyotl ma san quitejtepachoca ica plata huan seyoc ma quitejtequica huan ma quiatilica nopa plata. Huan quema tlanque quicualtlalijque, quitlalijque ipan ichaj Micaía. 
<span class="verse" id="JG17_5">5&#160;</span>Huan ichaj ni tlacatl Micaía temitoya ica teteyome huan quipixtoya nojquiya se yolixpantzajcayotl huan sequin pilteteyotzitzi. Huan Micaía hasta quitlali se itelpoca para ma eli tlen ya itotajtzi. 
<span class="verse" id="JG17_6">6&#160;</span>Queja nopa quichijqui pampa ipan nopa tonali axaca tlanahuatiyaya ipan nopa tlali Israel, huan sese israelita quichihuayaya san tlen ya quinequiyaya. </div>
<div class='p'>
<span class="verse" id="JG17_7">7&#160;</span>Huan itztoya se telpoca tlacatl tlen eliyaya iixhui Leví tlen momajtoya paxalojtinemi campa hueli huan mocahuayaya ipan altepetl Belén ipan tlali Judá, 
<span class="verse" id="JG17_8">8&#160;</span>pero quicajqui nopa tlali huan yajqui quitemoti seyoc altepetl para ipan mocahuas. Huan ipan ojtli ajsico campa ichaj Micaía campa nopa miyac tlachiquili ipan tlali Efraín. 
<span class="verse" id="JG17_9">9&#160;</span>Huan Micaía quitlajtlani nopa telpoca tlacatl: </div>
<div class='p'>―¿Canque tiehua? </div>
<div class='p'>Huan nopa levita telpocatl quinanquili: </div>
<div class='p'>―Na nihuala altepetl Belén ipan tlali Judá huan nijtemohua canque huelis nimocahuas. </div>
<div class='p'>
<span class="verse" id="JG17_10">10&#160;</span>Huajca Micaía quiilhui: </div>
<div class='p'>―Ximocahua nochaj huan nimitzchihuas tinototajtzi huan nimitztlaxtlahuis majtlactli plata tomi se xihuitl. Nojquiya nimitzmacas moyoyo huan motlacualis. </div>
<div class='p'>Huan nopa levita yajqui ihuaya. 
<span class="verse" id="JG17_11">11&#160;</span>Huajca nopa levita mocajqui ichaj huan elqui queja se iteixmatca. 
<span class="verse" id="JG17_12">12&#160;</span>Huan Micaía quiiyocatlali ni levita tlacatl para ma eli inintotajtzi, huan mocajqui ichaj. </div>
<div class='p'>
<span class="verse" id="JG17_13">13&#160;</span>Huan Micaía moilhui: “Ama temachtli TOTECO nechtiochihuas pampa nijtlapejpenijtoc se totajtzi tlen nelía se iixhui Leví.”  </div>
<div class='psalmlabel' id='JG18_0'> 18</div>
<div class='s'>Iteipa iixhuihua Dan quicajtejtoyaj TOTECO </div>
<div class='p'>
<span class="verse" id="JG18_1">1&#160;</span>Ipan nopa tonali axaca tlanahuatiyaya ipan tlali Israel. Huan nojquiya ipan nopa tonali iteipa ixhuihua Dan aya quipiyayayaj nochi inintlal huan quinequiyayaj moaxcatise nochi queja sequinoc huejhueyi familias tlen iixhuihua Israel quichijtoyaj. 
<span class="verse" id="JG18_2">2&#160;</span>Huajca iixhuihua Dan quintlapejpenijque macuilti tlatehuijca tlacame tlen tetique tlen ejque altepetini Zora huan Estaol. Huan quintitlanque ma quitlachilitij ixtacatzi campa elisquía inintlal huan ma quiitaca quejatza eltoc. Huan quinilhuijque ma yaca huan quitlachilitij nopa tlali. </div>
<div class='p'>Huan ipan ojtli inijuanti yajque hasta campa tepetini ipan tlali Efraín. Huan quema ajsitoj ichaj Micaía para tonilise, 
<span class="verse" id="JG18_3">3&#160;</span>quitoscajque nopa levita tlacatl tlen nopona mocahuayaya huan quitosmachilijque. Huajca quitlajtlanijque: </div>
<div class='p'>―¿Tlaque tijchihua nica? ¿Para tlen tihualajqui? Huan ¿para tlen timocahua nica? </div>
<div class='p'>
<span class="verse" id="JG18_4">4&#160;</span>Huan nopa levita quinnanquili huan quinilhui nochi tlen panotoya. Nojquiya quiijto: </div>
<div class='p'>―Huan nojquiya Micaía quinejqui ma nieli niitotajtzi huan nechtlaxtlahuía huan yeca nitequiti nica. </div>
<div class='p'>
<span class="verse" id="JG18_5">5&#160;</span>Huajca nopa macuilti tlacame quiilhuijque: </div>
<div class='p'>―Xijtlajtlani Toteco Dios intla quisas cuali totequi huan intla cuali toojhui. </div>
<div class='p'>
<span class="verse" id="JG18_6">6&#160;</span>Huan nopa levita tlacatl tlananquili: </div>
<div class='p'>―Quena, nochi quisas cuali, huan TOTECO inmechpalehuis. </div>
<div class='p'>
<span class="verse" id="JG18_7">7&#160;</span>Huan nopa macuilti iixhuihua Dan quisque huan ajsitoj campa altepetl Lais, huan quiitaque ipan nopa tlali para axaca mocuesohuayaya ica niyon se tleno. Nochi cuali monahuatiyayaj huan quipiyayayaj nochi tlamantli. Itztoyaj ica temachtli queja nopa tlacame ipan altepetl Sidón. Ax tleno quincuesohuayaya, niyon axaca quinnahuatiyaya. Huan nojquiya campa mocahuayayaj nopa Lais ehuani, huejca quiitayayaj altepetl Sidón. Huan Lais ehuani ax tlanamacayayaj ica sequinoc, niyon ax tlacohuayayaj tlen sequinoc, pampa nochi quipiyayayaj. 
<span class="verse" id="JG18_8">8&#160;</span>Huan nopa macuilti tlacame mocuepque hasta campa hualajque campa itztoyaj ininteixmatcahua ipan altepetl Zora huan Estaol. Huan quintlajtlanijque: </div>
<div class='p'>―¿Quejatza tlaeltoc campa intlajtlachiyatoj? </div>
<div class='p'>
<span class="verse" id="JG18_9">9&#160;</span>Huan nopa macuili tlacame tlananquilijque: </div>
<div class='p'>―Xihualaca, ma tiquintehuitij, pampa tojuanti tijtlachilitoj nopa tlali huan tiquitatoj para nelcuali. Amo xijchiyaca. Nopa tlali elis toaxca intla san timoaxcatitij. 
<span class="verse" id="JG18_10">10&#160;</span>Quema tiyase nopona, tiajsitij campa tlacame tlen ax quema mocuesohuaj huan itztoque ipan se tlali tlen hueyi huan nochi quipiya. Huan Toteco Dios techmactilijtoc tomaco. </div>
<div class='p'>
<span class="verse" id="JG18_11">11&#160;</span>Huajca quistejque tlen altepetini Zora huan Estaol, 600 tlatehuijca tlacame tlen iixhuihua Dan ica inintepos para tlatehuise. 
<span class="verse" id="JG18_12">12&#160;</span>Huan yajque mochihuatoj nechca altepetl Quiriat Jearim ipan tlali Judá. Huan yeca quitocajtijque Campa Mochijqui Dan, huan hasta ama queja nopa itoca. Eltoc ica campa huetzi tonati nechca altepetl Quiriat Jearim. 
<span class="verse" id="JG18_13">13&#160;</span>Huan teipa quisque nopona, huan panoque campa tepeyo ipan tlali Efraín huan ajsique hasta campa ichaj Micaía. 
<span class="verse" id="JG18_14">14&#160;</span>Huan nopa macuilti tlacame tlen achtohuiya yajque quitlachilitoj campa altepetl Lais, queja ni quinilhuijque nopa sequinoc tlacame: </div>
<div class='p'>―¿Inquimatij para ipan ni cali eltoc nopa yolixpantzajcayotl huan pilteteyotzitzi, huan nopa teteyotl tlen quitejtectoque huan se tlen quisencajque tlen plata? Intla tijcuise iteteyohua, tijpiyase tlen tijhueyichihuase ipan totlal quema timoaxcatise. </div>
<div class='p'>
<span class="verse" id="JG18_15">15&#160;</span>Huan quema ajsitoj ichaj nopa levita telpocatl tlen eltoya nechca ichaj Micaía, quitlajtlanijque quejatza itztoc. 
<span class="verse" id="JG18_16">16&#160;</span>Huan nopa 600 tlatehuijca tlacame tlen iixhuihua Dan itztoyaj puertajteno huan cuali mocualtlalijtoyaj ica inintepos para tlatehuise. 
<span class="verse" id="JG18_17-18">17-18&#160;</span>Huan nopa macuilti tlacame tlen achtohuiya quitlachilitoj nopa tlali monechcahuitoj ichaj Micaía. Huajca calaquitoj huan quincuitoj nopa teteyome, nopa yolixpantzajcayotl, huan nopa pilteteyotzitzi, quema nopa totajtzi mocahuayaya cuapuertajteno ininhuaya nopa 600 tlacame ica inintepos para tlatehuise. Huan nopa levita totajtzi quintlajtlani: </div>
<div class='p'>―¿Tlaque inquichihuaj? </div>
<div class='p'>
<span class="verse" id="JG18_19">19&#160;</span>Huan quinanquilijque: </div>
<div class='p'>―Amo ximolini. Xihuala tohuaya para tielis titototajtzi. ¿Ax tiquita para más cuali tielis titototajtzi ipan tohueyi familia huan ax san titotajtzi ipan se cali campa itztoc setzi tlacatl? </div>
<div class='p'>
<span class="verse" id="JG18_20">20&#160;</span>Huan nopa levita totajtzi yolpajqui huan quicuic nopa yolixpantzajcayotl, nopa pilteteyotzitzi, huan ne sequinoc teteyome huan yajqui ininhuaya. 
<span class="verse" id="JG18_21">21&#160;</span>Huan nopa tlacame sampa pejque nejnemij ipan iniojhui huan quintlayacanaltijque ininconehua, ininhuacaxhua huan inijuanti tlen quihuicayayaj tlen patiyo para más quinmocuitlahuise intla Micaía quintehuiqui. 
<span class="verse" id="JG18_22">22&#160;</span>Huan quema iixhuihua Dan huejca quicajtejtoyaj ichaj Micaía, icalnechcahua Micaía mosentilijque ihuaya huan pejque quintoquilíaj. 
<span class="verse" id="JG18_23">23&#160;</span>Huan quintzajtzilijque iixhuihua Dan para ma moquetzaca, huan inijuanti moicancuepque huan quiilhuijque Micaía: </div>
<div class='p'>―¿Tlaque tijpiya? ¿Para tlen tiquinsentilijtoc miyac tlacame? </div>
<div class='p'>
<span class="verse" id="JG18_24">24&#160;</span>Huan Micaía tlananquili: </div>
<div class='p'>―Innechcuilijtejque noteteyohua tlen nijsencajtoya huan nojquiya nopa totajtzi tlen itztoya nohuaya. Ax tleno innechcahuilijtejque, ¿huan noja innechtlajtlanilíaj tlaque nijpiya imohuaya? </div>
<div class='p'>
<span class="verse" id="JG18_25">25&#160;</span>Huan iixhuihua Dan quinanquilijque: </div>
<div class='p'>―Amo xitechtzajtzili chicahuac toica. Huelis se tlen ni tlatehuijca tlacame tlen más mosisinía quinequis mitzmaquilis. O huelis mitzmictis ta ihuaya nochi mosoldados. </div>
<div class='p'>
<span class="verse" id="JG18_26">26&#160;</span>Huan ica ya nopa, iixhuihua Dan quitoquilijque iniojhui, huan Micaía quiitac para inijuanti nelía miyac para ya, huajca mocuepqui ichaj. </div>
<div class='p'>
<span class="verse" id="JG18_27">27&#160;</span>Huan iixhuihua Dan quinhuicaque nopa teteyome tlen Micaía quinsencajtoya ihuaya nopa totajtzi huan ajsitoj campa altepetl Lais campa axaca tlamocuitlahuiyaya pampa axaca majmahuiyaya. Huan calajque nopona, huan quintlamimictijque huan quitlatijque nopa altepetl. 
<span class="verse" id="JG18_28">28&#160;</span>Huan axaca huelqui quinmanahuía pampa huejca quiitayayaj altepetl Sidón huan axaca ihuaya monojnotzayayaj. Huan ni altepetl eltoya ipan nopa tlamayamitl nechca altepetl Bet Rehob. Huan teipa iixhuihua Dan sampa pejque quisencahuaj altepetl Lais huan nopona mocajque. 
<span class="verse" id="JG18_29">29&#160;</span>Huan quitocajtijque nopa altepetl Dan queja ininhuejcapan tata Dan tlen eltoya icone Israel. Pero achtohuiya nopa altepetl itoca eltoya Lais. </div>
<div class='p'>
<span class="verse" id="JG18_30">30&#160;</span>Huan iixhuihua Dan quintlalijque nopa teteyome para quinhueyichihuase huan inintotajtzi eltoya nopa telpoca tlacatl, Jonatán, tlen eliyaya icone Gersón huan iixhui Moisés. Huan Jonatán ihuaya iconehua elque inintotajtzitzi nopa hueyi familia Dan hasta nopa tonali quema inincualancaitacahua moaxcatijque nopa tlali huan quinhuicaque ilpitoque. 
<span class="verse" id="JG18_31">31&#160;</span>Huajca nopa hueyi familia Dan quinhueyichihuayayaj teteyome tlen Micaía quinsencajtoya nochi nopa tonali quema ichaj Toteco Dios moquetztoya ipan Silo.  </div>
<div class='psalmlabel' id='JG19_0'> 19</div>
<div class='s'>Se levita tlacatl huan iompaca sihua </div>
<div class='p'>
<span class="verse" id="JG19_1">1&#160;</span>Nojquiya ipan nopa tonali quema israelitame aya quipiyayayaj se tlanahuatijquetl ipan inintlal, itztoya se levita tlacatl tlen mocahuayaya campa cuatitlamitl ipan nopa tepetini ipan tlali Efraín. Huan mocuili seyoc sihuatl queja iompaca sihua huan yajaya ehuayaya altepetl Belén ipan tlali Judá. 
<span class="verse" id="JG19_2">2&#160;</span>Pero teipa nopa sihuatl momecati ica seyoc tlacatl. Teipa quistejqui huan yajqui ichaj itata ipan tlali Belén, huan nopona mocajqui queja nahui metztli. 
<span class="verse" id="JG19_3">3&#160;</span>Huan teipa ihuehue motlanantejqui huan quitoquili para quinojnotzati ica tlaicnelili para ma mocuepa ihuaya. Huan nopa tlacatl nojquiya quihuicac se itlatequipanojca huan se ome burrojme. Huan nopa sihuatl quiseli ihuehue ica cuali huan quihuicac ichaj itata para ma quiixmatis. 
<span class="verse" id="JG19_4">4&#160;</span>Huan quema itata nopa sihuatl quinamijqui nopa tlacatl, paquiyaya para quiixmatis. Huan imontat quiseli nopa tlacatl ica paquilistli huan quinequiyaya ma mocahua para quinpaxalos. Huan mocajqui ichaj imontat nopa levita tlacatl para eyi tonali, huan tlacuajque, huan tlaique huan mopaquilismacaque san sejco. </div>
<div class='p'>
<span class="verse" id="JG19_5">5&#160;</span>Huan ipan nahui tonali, nochi mejque cualca, huan nopa levita mocualtlali para mocuepas itlal, pero imontat quiilhui para achtohui ma tlacuajtehua. 
<span class="verse" id="JG19_6">6&#160;</span>Huan sampa mosehuijque huan tlacuajque san sejco. Huan teipa itata nopa sihuatl quiilhui nopa levita tlacatl: </div>
<div class='p'>―Nijnequi ximocahua sampa ni yohuali huan san sejco tiyolpaquise. </div>
<div class='p'>
<span class="verse" id="JG19_7">7&#160;</span>Huan quema nopa levita tlacatl moquetzqui para yas, imontat quichihualti sampa ma mocahua. Huajca nopa yohuali sampa mocajqui nopona. 
<span class="verse" id="JG19_8">8&#160;</span>Huan ica macuili tonali, mejqui cualca para yas ichaj, pero itata nopa sihuatl sampa quiilhui: </div>
<div class='p'>―Ximocahua sampa ni tonali huan hasta tiotlac tiyas. Huan sampa tlacuajque san sejco. </div>
<div class='p'>
<span class="verse" id="JG19_9">9&#160;</span>Teipa nopa levita tlacatl motlalanqui para yas ihuaya isihua huan itlatequipanojca. Pero imontat tlen eliyaya itata nopa sihuatl quiilhui: </div>
<div class='p'>―Ya tiotlac, ximocahua nohuaya sampa huan tiilhuichihuase huan tipaquise. Mostla cualca inmehuase huan inyase imochaj. </div>
<div class='p'>
<span class="verse" id="JG19_10">10&#160;</span>Pero nopa levita tlacatl ayoc quinejqui mocahuas nopa yohuali, huajca motlalanqui huan quistejqui. Teipa ajsito hasta iixmelac altepetl Jebús tlen nojquiya itoca Jerusalén. Huan ihuaya yahuiyayaj isihua huan ome burrojme tlen quipiyayayaj ininsiya. </div>
<div class='p'>
<span class="verse" id="JG19_11">11&#160;</span>Huan quema ajsitoj altepetl Jebús, ya tlapoyahuixtoya, huan itlatequipanojca quiilhui nopa levita: </div>
<div class='p'>―Ya tlayohua. Más cuali ma ticalaquica ni altepetl campa itztoque jebuseos para ticochise. </div>
<div class='p'>
<span class="verse" id="JG19_12">12&#160;</span>Pero nopa levita quinanquili itlatequipanojca: </div>
<div class='p'>―Ax ticalaquise ipan ni altepetl ica seyoc xinachtli tlacame. San tiyase campa itztoque israelitame. 
<span class="verse" id="JG19_13">13&#160;</span>Huajca xihuala huan tiyase ipan altepetl Gabaa (o Ramá) huan nopona timocahuase. </div>
<div class='p'>
<span class="verse" id="JG19_14">14&#160;</span>Huajca panoque nopa altepetl huan yajque ipan iniojhui. Huan ya eliyaya tlayohua quema ajsicoj ipan altepetl Gabaa tlen eliyaya iniaxca israelitame tlen iteipa ixhuihua Benjamín. 
<span class="verse" id="JG19_15">15&#160;</span>Huan calajque nopona para tonilise. Huan mosehuitoj tianquis pampa axaca quinmacayaya campa mocahuase. 
<span class="verse" id="JG19_16">16&#160;</span>Pero teipa hualajqui se tlacatl huehuentzi tlen mocuepayaya nel tiotlac tlen itequi ipan imila. Yajaya elqui se iteipa ixhui Efraín tlen ehuayaya campa tepetini ipan tlali Efraín, huan sanoc ajsitoya para itztos ipan altepetl Gabaa, pero sequinoc Gabaa ehuani eliyayaj iteipa ixhuihua Benjamín. 
<span class="verse" id="JG19_17">17&#160;</span>Huan quema nopa huehuentzi quinitac nopa paxalohuani mosehuijtoque ipan tianquis, huajca quinilhui: </div>
<div class='p'>―¿Canque inyohuij huan canque inhualahuij? </div>
<div class='p'>
<span class="verse" id="JG19_18">18&#160;</span>Huan nopa levita tlacatl quinanquili: </div>
<div class='p'>―Na niehua tlali Efraín. San tipanoj nica. Tiquistejque altepetl Belén ipan tlali Judá huan ama timocuepaj nochaj, pero aya aca techmacatoc campa timocahuase. 
<span class="verse" id="JG19_19">19&#160;</span>Tojuanti tijhualicaj sacatl tlen huactoc huan sequinoc tlacualistli para totlapiyalhua huan nojquiya tijhualicaj tlacualistli huan tlaili para na, nosihua huan notlatequipanojca, huajca ax tleno techpolohua. </div>
<div class='p'>
<span class="verse" id="JG19_20">20&#160;</span>Huan nopa tlacatl tlen huehuentzi quiijto: </div>
<div class='p'>―¡Amo ximocueso! Nochi tlen motechmonequi na nocuenta elis, san ax nijnequi ximocahuaca ni yohuali ipan tianquis pampa mahuilili. </div>
<div class='p'>
<span class="verse" id="JG19_21">21&#160;</span>Huan quinhuicac ichaj, huan quintlamacac inintlapiyalhua huan quinicxipajpajqui queja momajtoyaj quichihuaj. Huan san sejco tlacuajque huan tlaique. 
<span class="verse" id="JG19_22">22&#160;</span>Huan quema onpejtoya mopaquilismacaj, hualajque mosisinijca tlacame tlen ehuaj nopona huan quiyahualojque nopa cali campa mocajtoyaj. Huan pejque quitajtacaníaj cuapuerta, huan quinojnotzque nopa huehuentzi tlen iaxca nopa cali huan queja ni quiilhuijque: </div>
<div class='p'>―Xijquixti nopa tlacatl tlen itztoc mocalijtic para ihuaya ticochise. </div>
<div class='p'>
<span class="verse" id="JG19_23">23&#160;</span>Huan quisqui nopa huehuentzi tlen iaxca nopa cali huan quinilhui: </div>
<div class='p'>―Axtle, noicnihua, amo xijchihuaca tlen nelía fiero. Ni tlacatl mosiyajcajtoc nochaj para ma nijmocuitlahuis. Amo xijchihuaca tlen ax cuali. 
<span class="verse" id="JG19_24">24&#160;</span>Nica itztoc noichpoca tlen ax quema quiiximajtoc se tlacatl, huan nojquiya itztoc nica isihua ni tlacatl. Niquinquixtis huan huelis inquinhuihuiitase huan inquinchihuilise tlen inquinequij, pero ni tlacatl ax tleno xijchihuilica. </div>
<div class='p'>
<span class="verse" id="JG19_25">25&#160;</span>Pero nopa tlacame ax quitlacaquilijque, huan yeca nopa levita quiquixti isihua huan quinmacac. Huan nopa tlacame quiitzquijque nopa sihuatl huan san ica mahuiltijque huan tlen hueli quichihuilijque nochi yohuali hasta ijnaloc. Huan quicajque quema ya tlanestihuala. 
<span class="verse" id="JG19_26">26&#160;</span>Huan quema tlanestihualayaya, nopa sihuatl mocuepasnequiyaya ipan ichaj nopa huehuentzi, pero san ajsic puertajteno huan huetzqui. Huan nopona mocajqui hasta tlanesqui. 
<span class="verse" id="JG19_27">27&#160;</span>Huan nopa levita tlacatl mejqui cualca, huan caltlapo para quisas. Huan quipanti isihua huetztoya ipuertajteno nopa cali, huan ima quitlalijtoya ipan caltencuahuitl. </div>
<div class='p'>
<span class="verse" id="JG19_28">28&#160;</span>Huan nopa levita quiilhui isihua: </div>
<div class='p'>―Ximehua, ma ya tiyaca. </div>
<div class='p'>Pero nopa sihuatl ax quinanquili pampa ya mictoya. </div>
<div class='p'>Huajca nopa levita tlacatl quitlalanqui nopa sihuatl, huan quitlali ipan iburro huan yajqui ichaj. 
<span class="verse" id="JG19_29">29&#160;</span>Huan quema ajsito ichaj, quicuic se cuchillo huan quitzojtzontejqui campa sajsalijtoc iomiyo huan quichijqui 12 tlacotomitl. Teipa quititlanqui se tlacotomitl ipan sesen nopa 12 huejhueyi familias ipan tlali Israel para quinnextilis tlen iniisraelita icnihua quichihuilijtoyaj. 
<span class="verse" id="JG19_30">30&#160;</span>Huan nochi tlen quiitaque nopa quentzi itlacayo quiijtojque: </div>
<div class='p'>―Ax quema tiquitztoque se tlamantli queja ni. Ax quema panotoc se tlamantli tlen nelía fiero queja ni hasta nopa tonali quema tohuejcapan tatahua tiisraelitame quisque tlen tlali Egipto huan hasta ama. Ma timoilhuica tlen ni tlamantli huan tlaque tijchihuase para tiquintlatzacuiltise tlen quichijque.  </div>
<div class='psalmlabel' id='JG20_0'> 20</div>
<div class='s'>Nochi israelitame quintlatzacuiltijque benjaminitame </div>
<div class='p'>
<span class="verse" id="JG20_1">1&#160;</span>Huajca mosentilijque nochi israelitame tlen campa hueli ehuaj. Hualajque tlen tlali Dan ica huejcapa hasta altepetl Beerseba ica tlatzintla huan hasta tlali Galaad ica campa quisa tonati. Huan nochi mosentilijque iixpa TOTECO ipan altepetl Mizpa para quintlajtolsencahuase tlen quichijque ni tlamantli. 
<span class="verse" id="JG20_2">2&#160;</span>Huan nopona moixnextijque nochi tlayacanani tlen sesen hueyi familia ipan iteipa ixhuihua Israel. Huan nojquiya itztoyaj nopona 400 mil israelita soldados ica ininmachete. 
<span class="verse" id="JG20_3">3&#160;</span>Huan iteipa ixhuihua Benjamín nima quimatque para nochi sequinoc israelitame mosentiliyayaj ipan altepetl Mizpa, pero ax yajque nopona. Huan ipan nopa hueyi tlasentilistli nopa israelitame quitlajtlanijque nopa levita tlacatl quejatza elqui para isihua mijqui. 
<span class="verse" id="JG20_4">4&#160;</span>Huajca nopa levita tlacatl tlen eliyaya ihuehue nopa sihuatl quiijto: </div>
<div class='p'>―Na niajsito ihuaya nosihua para titonilise ipan altepetl Gabaa tlen eltoc ipan inintlal nopa benjaminitame. 
<span class="verse" id="JG20_5">5&#160;</span>Huan nopa yohuali miyac Gabaa ehuani quiyahualojque nopa cali campa nimocajtoya pampa quinequiyayaj nechmictise na, pero elqui nosihua tlen inijuanti tlen hueli quichihuilijque. Nochi panoque ipani hasta quimictijque. 
<span class="verse" id="JG20_6">6&#160;</span>Huajca na nijcuic nosihua huan nijtzojtzontejqui huan nijchijqui 12 tlacotomitl. Huan nijtitlanqui ipan nochi tlali Israel para ma quimatica ni hueyi tlajtlacoli tlen panotoc. Huan niquijto: </div>
<div class='p'>
<span class="verse" id="JG20_7">7&#160;</span>“¡Xinechtlacaquilica nochi inisraelitame! Xinechconsejomacaca tlaque monequi tiquinchihuilise tlen quichijtoque ni tlamantli.” </div>
<div class='p'>
<span class="verse" id="JG20_8">8&#160;</span>Huajca nochi nopa hueyi tlasentilistli mochijque queja san se tlacatl huan motlalanque huan quiijtojque: </div>
<div class='p'>―Niyon se tlen tojuanti ax mocuepas ichaj ama, niyon ax yas campa timochijtoque hasta tiquintlatzacuiltise tlen quichijque ni tlamantli. 
<span class="verse" id="JG20_9">9&#160;</span>Ya ni tlen tijchihuase. Tiquintehuitij tlen itztoque ipan altepetl Gabaa huan timoaxcatise inintlal. 
<span class="verse" id="JG20_10">10&#160;</span>Pero achtohui monequi tlacame ma quitemoca tlacualistli para nochi tojuanti. Tiquintlapejpenise 10 tlacame tlen sesen 100 tlacame, o 100 tlacame ipan sesen 1000 tlacame, o se mil ipan sesen 10 mil tlacame. Huan ni tlacame tlen tiquintlapejpenise ipan nochi huejhueyi familias ipan Israel quitemose tlacualistli. Huan tojuanti tiquintehuitij nopa Gabaa ehuani, inijuanti tlen benjaminitame, pampa fiero quichijtoque ica nochi tiisraelitame. </div>
<div class='p'>
<span class="verse" id="JG20_11">11&#160;</span>Huajca nochi tlacame ipan tlali Israel san sejco motlalijtoyaj queja san se tlacatl para quitehuitij nopa altepetl. </div>
<div class='p'>
<span class="verse" id="JG20_12">12&#160;</span>Pero achtohui nopa israelitame quintitlanque tlacame ma quintlajtlanitij nochi benjaminitame: “¿Tlaque ni tlamantli tlen nelía fiero tlen mochijtoc campa imojuanti? 
<span class="verse" id="JG20_13">13&#160;</span>Xinechmactilica nopa mosisinijca tlacame ipan altepetl Gabaa tlen quichijque ni tlamantli para tiquinmictise huan tijquixtise ni tlajtlacoli ipan totlal Israel.” </div>
<div class='p'>Pero nopa benjaminitame ax quintlacaquilijque ne sequinoc israelitame, yonque eliyayaj ininteixmatcahua. 
<span class="verse" id="JG20_14">14&#160;</span>Huan iteipa ixhuihua Benjamín quistejque tlen nochi inialtepehua huan mosentilijque. Teipa yajque altepetl Gabaa para quinpalehuise Gabaa ehuani ma quintehuitij ne sequinoc israelitame tlen hualajtoyaj para quintehuiquij. 
<span class="verse" id="JG20_15">15&#160;</span>Huan benjaminitame tlen hualajque tlen miyac altepetini mochijque 26 mil tlacame nochi ica ininmachetes. Huan mosansejcotilijque ininhuaya nopa 700 Gabaa ehuani tlen tlapejpenilme para tlatehuise. 
<span class="verse" id="JG20_16">16&#160;</span>Huan ipan nopa benjaminitame itztoyaj seyoc 700 tlacame tlen ma arravestique huan nelía cuali quimatque tlatehuitlatzhuíaj. Huelque quiajsij tlen hueli, yonque huejca quiitayayaj. 
<span class="verse" id="JG20_17">17&#160;</span>Pero ne sequinoc israelita tlacame tlen hualajque tlen ne sequinoc huejhueyi familias tlen ax benjaminitame mochijque 400 mil. Huan nochi itztoyaj tlacame tlen motemacayayaj para tlatehuise huan quihuicayayaj inintepos. </div>
<div class='p'>
<span class="verse" id="JG20_18">18&#160;</span>Teipa nopa miyac israelitame yajque ichaj Toteco Dios ipan altepetl Betel para quitlajtlanitij tlaque quichihuase. Huan quitlajtlanitoj Toteco Dios: “¿Catlía nopa hueyi familia itlacajhua achtohui monequi yase quintehuitij nopa tlacame tlen ne hueyi familia Benjamín?” </div>
<div class='p'>Huan TOTECO quinnanquili: “Itlacajhua nopa hueyi familia Judá achtohui yase.” </div>
<div class='s'>Nopa tlatehuijcayotl ica nopa hueyi familia Benjamín </div>
<div class='p'>
<span class="verse" id="JG20_19-20">19-20&#160;</span>Huajca ica ijnaloc motlanantejque nopa miyac israelitame tlen campa hueli altepetini para yase quintehuitij Gabaa ehuani tlen benjaminitame. 
<span class="verse" id="JG20_21">21&#160;</span>Huan tlacame tlen iteipa ixhuihua Benjamín quisque altepetl Gabaa huan quinmictijque 22 mil ne sequinoc israelitame ipan nopa tonal. 
<span class="verse" id="JG20_22-23">22-23&#160;</span>Huan nopa israelitame yajque quicamahuitoj TOTECO huan iixpa chocaque hasta tiotlac. Huan quitlajtlanijque tlaque monequi quichihuase. Quiijtojque: “TOTECO, ¿monequi timocuepase huan sampa tiquintehuitij nopa tlacame tlen nopa hueyi familia Benjamín tlen itztoque toicnihua?” </div>
<div class='p'>Huan TOTECO quinnanquili: “Quena, xiyaca huan xiquintehuitij.” </div>
<div class='p'>Huajca nopa israelitame moyolchicajque, huan sampa mocualtlalijque huan yajque campa achtohui motlalijtoyaj para tlatehuitij. </div>
<div class='p'>
<span class="verse" id="JG20_24">24&#160;</span>Huan nopa miyac israelitame sampa monechcahuitoj campa nopa benjaminitame para quintehuise. 
<span class="verse" id="JG20_25">25&#160;</span>Huan nopa benjaminitame quisque altepetl Gabaa, huan quintehuicoj huan quinmictijque seyoc 18 mil israelitame ica machetes. </div>
<div class='p'>
<span class="verse" id="JG20_26-27">26-27&#160;</span>Huajca nochi nopa miyac israelita tlacame yajque campa ichaj Toteco Dios ipan Betel pampa ipan nopa tonali icaxa TOTECO eltoya nopona ipan Betel para se quesqui tonali. Huan nopona mocajque iixpa TOTECO huan sampa chocaque. Pero ama, quena, nochi mosajque huan quitemojque ipaquilis TOTECO ica nochi ininyolo hasta tiotlac. Huan quimacaque TOTECO tlacajcahualistli tlatlatili huan tlacajcahualistli para ma onca tlayoltlalili ihuaya, huan quitlajtlanijque itlapalehuil. Huan sampa nopa israelitame quitlajtlanijque Toteco Dios tlaque monequi quichihuase. 
<span class="verse" id="JG20_28">28&#160;</span>Huan ipan nopa tonali Finees itztoya totajtzi. Finees eliyaya icone Eleazar huan iixhui Aarón. Huan nopa israelitame ica Finees quitlajtlanijque Toteco quej ni: “¿Monequi timocuepase sampa para tiquintehuitij iteipa ixhuihua Benjamín tlen toteixmatcahua o san nica tijtlamiltise?” </div>
<div class='p'>Huan Toteco quinnanquili: “Xiyaca huan xiquintehuitij sampa mostla, pampa mostla niquintemactilis imomaco.” </div>
<div class='p'>
<span class="verse" id="JG20_29">29&#160;</span>Huajca sequin tlen nopa miyac israelitame yajque motlatitoj yahualtic altepetl Gabaa 
<span class="verse" id="JG20_30-31">30-31&#160;</span>para tlajtlachiyase ixtacatzi huan teipa nimantzi calaquise ipan nopa altepetl. Huan ne sequinoc soldados tlen quitehuisquíaj nopa altepetl quinilhuijtejque para quema ya calactose ipan altepetl huan moaxcatijtose, quinyolmelahuase ica miyac poctli tlen tlejcos. Huan quema ne sequinoc yajtoyaj motlatitoj, nopa sequinoc israelita soldados ica expa yajque huan mochijque queja quintehuisquíaj nopa benjaminitame ipan altepetl Gabaa senquistoc queja achtohuiya quichijque huan motlalijque queja quichijtoyaj achtohui. Huan nopa benjaminitame nojquiya quisque altepetl Gabaa queja achtohui para quinnamiquitij, pero ama más quintoquilijque huan huejca quicajtejque inialtepe. 
<span class="verse" id="JG20_32">32&#160;</span>Huan nopa benjaminitame pejque quinmictíaj ne sequinoc israelitame queja achtohuiya panoc. Huan quinmictijque campa nopa cuatitlamitl ipan ojtli tlen yohui tlen altepetl Gabaa hasta Betel huan quinmictijque queja 30 israelita soldados. </div>
<div class='p'>Huan nopa benjaminitame nelía paquiyayaj huan moilhuiyayaj: “Sampa tiquintlanise san queja achtohui.” </div>
<div class='p'>Pero nopa israelitame san quichihuayayaj queja cholohuayayaj para queja nopa, nopa benjaminitame ma quintoquilica huan ma quicajtehuaca huejca inialtepe. 
<span class="verse" id="JG20_33">33&#160;</span>Huan quema nopa israelita soldados ajsitoj nechca Baal Tamar, moicancuepque huan pejque quintehuíaj nopa Gabaa ehuani huan nopa sequinoc iixhuihua Benjamín tlen quistoyaj inialtepe. 
<span class="verse" id="JG20_34">34&#160;</span>Huan nimantzi nopa 10 mil israelita soldados tlen tlapejpenilme tlen motlatijtoyaj ipan nopa tlamayamitl nechca altepetl Gabaa nojquiya quisacoj huan pejque quintehuíaj nopa benjaminitame. Huan nopa tlatehuijcayotl mochijqui más chicahuac. Huan nopa benjaminitame ax quimatiyayaj para quintehuiyayaj ica iniixmelac huan ica iniica huan para quipolose. 
<span class="verse" id="JG20_35">35&#160;</span>Huajca queja nopa TOTECO quinpalehui nopa miyac israelitame para ma quintlamiltica nopa israelita tlacame tlen itztoyaj iteipa ixhuihua Benjamín. Huan nopa tonali quinmictijque 25 mil 100 benjaminita soldados ica machete. 
<span class="verse" id="JG20_36">36&#160;</span>Huajca momacaque cuenta para ya quipolojque. </div>
<div class='p'>
<span class="verse" id="JG20_37">37&#160;</span>Huan nopa sequinoc tlacame tlen motlatijtoyaj quicajtejque campa quintzontlamiltiyayaj Gabaa ehuani, huan nimantzi calaquitoj ipan altepetl Gabaa huan quintlamimictitoj nochi tlen itztoyaj nopona. 
<span class="verse" id="JG20_38">38&#160;</span>Huan quema nopa poctli pejqui tlejco ipan nopa altepetl hasta elhuicac, nopa benjaminitame moicanitaque huan quiitaque. 
<span class="verse" id="JG20_39">39&#160;</span>Huan nopa benjaminitame pejque momajmatíaj quema nopa sequinoc israelitame tlen mochijque queja cholohuayayaj, moicancuepque para quintehuiquij. 
<span class="verse" id="JG20_40-42">40-42&#160;</span>Nopa benjaminitame quiitaque para nochi inijuanti miquisquíaj, huajca quinequiyayaj cholose huan yase campa huactoc tlali. Pero nopa miyac israelitame quintehuiyayaj iniixmelac huan iniica huan quinmictiyayaj huan ax huelque cholose. 
<span class="verse" id="JG20_43">43&#160;</span>Huan nopa miyac israelitame quinyahualojque nopa benjaminitame huan quintepotztocatiyajque. Huan quinmictijtiyajque hasta altepetl Menúha huan hasta iixmelac altepetl Gabaa campa quisa tonati. 
<span class="verse" id="JG20_44">44&#160;</span>Huan quinmictijque 18 mil benjaminita soldados tlen motemacayayaj huan cuali quimatque tlatehuíaj. 
<span class="verse" id="JG20_45">45&#160;</span>Huan nopa benjaminitame tlen mocajque cholosnequiyayaj para campa huactoc tlali campa eltoc nopa tetl Rimón. Pero macuili mil quinmictijque ipan ojtli huan noja quintepotztocatiyajque hasta altepetl Gidom. Huan nopona quinmictijque seyoc ome mil tlacame. </div>
<div class='p'>
<span class="verse" id="JG20_46">46&#160;</span>Huajca ipan nopa tonal nopa miyac israelitame quinmictijque ica ininmachete pano 25 mil israelitame tlen iixhuihua Benjamín, huan nochi eliyayaj tlacame tlen cuali quimatque tlatehuíaj. 
<span class="verse" id="JG20_47">47&#160;</span>Huan san mocajque yoltoque 600 benjaminita soldados. Inijuanti cholojque hasta campa nopa huactoc tlali huan mocajque nopona nahui metztli nechca nopa tetl itoca Rimón. 
<span class="verse" id="JG20_48">48&#160;</span>Huajca ipan nopa tonal nopa israelitame quinmictijque nochi sequinoc benjaminitame huan inintlapiyalhua. Huan yajque ipan nochi benjaminita altepetini ipan nopa tlali huan quitlamitlatijque.  </div>
<div class='psalmlabel' id='JG21_0'> 21</div>
<div class='s'>Quinpalehuijque benjaminitame ma sampa momiyaquilica </div>
<div class='p'>
<span class="verse" id="JG21_1">1&#160;</span>Quema nopa tlayacanca israelitame mosentilijque achtohuiya nepa altepetl Mizpa para quimachilise quejatza mijqui isihua nopa levita tlacatl, inijuanti quitestigojquetzque Toteco para axaca quicahuilisquíaj ma temactili iichpoca para ma monamictis ihuaya se benjaminita tlacatl. 
<span class="verse" id="JG21_2">2&#160;</span>Huan teipa quema nopa israelitame ya quintlamimictijtoyaj nopa benjaminitame, sampa mosentilijque ipan Betel campa eltoya icaxa Toteco Dios. Huan chocaque chicahuac iixpa Toteco Dios hasta tlayohuixqui huan quej ni quiijtohuayayaj: </div>
<div class='q'>
<span class="verse" id="JG21_3">3&#160;</span>“¡Ay TOTECO Dios titoTECO tiisraelitame! </div>
<div class='q'>¿Para tlen panoc ya ni ipan tlali Israel? </div>
<div class='q'>¿Para tlen ixpolihuis se hueyi familia?” </div>
<div class='p'>
<span class="verse" id="JG21_4">4&#160;</span>Huan hualmostla cualca mejque nochi nopa israelitame huan quichijque se tlaixpamitl. Huan quitencahuilijque TOTECO tlacajcahualistli tlatlatili huan tlacajcahualistli para moyoltlalise ihuaya. 
<span class="verse" id="JG21_5">5&#160;</span>Huan tlajtlanque: “¿Itztoc acajya tlen tiisraelitame tlen ax yajqui ipan nopa tlasentilistli ipan altepetl Mizpa campa eltoc icaxa TOTECO huan campa timotlajtolmacaque para ax tijmacase se iteipa ixhui Benjamín se toichpoca? Nochi quimatiyayaj intla ax yasquíaj, miquisquíaj.” </div>
<div class='p'>
<span class="verse" id="JG21_6">6&#160;</span>Huan nopa israelitame mocuesohuayayaj ipampa tlen ininpantitoya nopa benjaminitame huan moilhuiyayaj: “Se hueyi familia san tlapic ixpolihuisnequi ipan tlali Israel. ¿Quejatza tijchihuase para tiquintemolise sihuame nopa benjaminita tlacame tlen noja mocahuaj yoltoque? 
<span class="verse" id="JG21_7">7&#160;</span>Nochi tojuanti ica titlatestigojquetzque TOTECO ipan altepetl Mizpa para ax tiquinmacase toichpocahua para ma elica ininsihuajhua.” </div>
<div class='p'>
<span class="verse" id="JG21_8">8&#160;</span>Huan quipantijque para nopa israelitame tlen itztoyaj ipan altepetl Jabes ipan tlali Galaad ax yajtoyaj, 
<span class="verse" id="JG21_9">9&#160;</span>pampa axaca itztoya para tlananquilis tlen nopa altepetl quema quipanoltijque lista ipan tlasentilistli. 
<span class="verse" id="JG21_10">10&#160;</span>Huajca nopa hueyi tlasentilistli tlen israelitame quintitlanque 12 mil soldados tlen más motemacayayaj para quinmictise nopa Jabes ehuani huan queja ni quinilhuijque: “Xiyaca huan xiquinmictitij tlen itztoque ipan altepetl Jabes ipan tlali Galaad, pampa ax monextijque ipan tohueyi tlasentilistli tlen nochi tiisraelitame. 
<span class="verse" id="JG21_11">11&#160;</span>Xiquinmictica nochi tlacame, huan nochi sihuame tlen ya monamictijtoque, huan nochi coneme, pero ichpocame, axtle.” </div>
<div class='p'>
<span class="verse" id="JG21_12">12&#160;</span>Huan ipan altepetl Galaad quinpantijque 400 ichpocame tlen aya monamictijtoyaj huan quinitzquijque huan quinhualicaque campa quiquetztoyaj ininyoyoncalhua ipan altepetl Silo tlen eltoc ipan tlali Canaán. </div>
<div class='p'>
<span class="verse" id="JG21_13">13&#160;</span>Huajca nochi nopa tlasentilistli tlen israelitame tlanahuatijque ma quintemoca nopa benjaminita tlacame tlen motlatiyayaj nechca Tetl Rimón para quinilhuise ma moyoltlaliquij ininhuaya. 
<span class="verse" id="JG21_14">14&#160;</span>Huan nopa benjaminita tlacame hualajque huan quinmactilijque nopa 400 ichpocame tlen quincuitoj ipan altepetl Jabes. Pero ax quinaxili para nochime, huan miyac tlacame ax quinselijque. 
<span class="verse" id="JG21_15">15&#160;</span>Huan nopa israelitame tlahuel mocuesohuayayaj pampa TOTECO quichijtoya ma ixpolihui se hueyi familia ipan iixhuihua Israel. </div>
<div class='p'>
<span class="verse" id="JG21_16">16&#160;</span>Huajca nopa huehue tlacame tlen quinyacanayayaj israelitame sampa moilhuijque: “¿Canque tiquincuise sihuame para tiquinmactilise nopa benjaminita tlacame tlen quinpolohua sihuame, pampa tiquinmictijque nochi ininsihuajhua? </div>
<div class='p'>
<span class="verse" id="JG21_17">17&#160;</span>“Tlahuel monequi tiquinpantilise sihuame nopa benjaminitame para se hueyi familia ax polihuis ipan tlali Israel. 
<span class="verse" id="JG21_18">18&#160;</span>Pero tojuanti ax hueli tiquinmacase toichpocahua, pampa nochi tiisraelitame tijtestigojquetzque TOTECO huan tiquijtojque: ‘Ma eli tlatelchihuali tlen temactilis iichpoca para ma eli isihua se benjaminita tlacatl.’ ” </div>
<div class='p'>
<span class="verse" id="JG21_19">19&#160;</span>Huan nopa huehue tlacame tlen Israel san sejco moilhuijque para benjaminita tlacame hueli quinitzquise sihuame para iniaxca huan ax inijuanti quinmacasquíaj. Huajca quiijtojque: “Sesen xihuitl tiilhuichihuaj para TOTECO ipan nopa tlamayamitl nechca altepetl Silo. Tijpiyaj nopa ilhuitl nopona tlatlajco altepetini Betel huan Lebona nechca nopa ojtli tlen quisa Betel huan yohui hasta altepetl Siquem. Eltos ilhuitl nopona ojteno para campa quisa tonati.” </div>
<div class='p'>
<span class="verse" id="JG21_20">20&#160;</span>Huajca nopa huehue tlacame tlen Israel quinnahuatijque nopa benjaminita tlacame ma yaca huan ma motlatitij xocomeca miltitla para mocuilise se ichpocatl, 
<span class="verse" id="JG21_21">21&#160;</span>huan queja ni quinilhuijque: “Xiyaca ipan nopa tlamayamitl huan xitlachixtoca cuali. Huan quema inquinitase mijtotijtihualahuij ichpocame tlen ehuaj altepetl Silo, xiquisase campa inmotlatijtoque, huan ximoitzquilica sese imojuanti se ichpocatl huan xiquinhuicaca imochajchaj ipan imotlal.” </div>
<div class='p'>Queja nopa quinilhuijque. </div>
<div class='p'>
<span class="verse" id="JG21_22">22&#160;</span>“Huan teipa quema hualase inintatahua o iniicnihua nopa ichpocame huan techtlajtlaniquij para tlen tiquincahuilijtoque xiquinitzquica, tiquinnanquilise para ma quintlapojpolhuica huan ma quincahuilica ma mocuilica nopa ichpocame pampa ax tiquinajsique ichpocame para nochi inijuanti quema tiquintehuitoj altepetl Jabes ehuani. Tiquinilhuise para ax quihuicase tlajtlacoli ipan ya ni pampa ax quintemactilijque iniichpocahua.” </div>
<div class='p'>
<span class="verse" id="JG21_23">23&#160;</span>Huajca nopa benjaminita tlacame quichijque queja quinilhuijque, huan sesen inijuanti quiichtejqui se ichpocatl quema mijtotiyayaj huan quinhuicaque campa inintlal. Huan nopa benjaminitame sampa pejque momiyaquilíaj huan pejque quisencahuaj nopa altepetini tlen polijtoya huan nopona mocajque para itztose. 
<span class="verse" id="JG21_24">24&#160;</span>Teipa nochi nopa israelita tlacame tlen mosentilijtoyaj, quisque. Huan sesen yajqui campa ichaj ipan nopa tlali tlen ihueyi familia quiselijtoya para iniaxca. </div>
<div class='p'>
<span class="verse" id="JG21_25">25&#160;</span>Huan ipan nopa tonali axaca tlanahuatiyaya ipan nochi tlali Israel. Nochi tlacame san quichihuayayaj tlen quinequiyayaj huan tlen quiitayayaj para cuali.</div><div class="footnote">
<hr />
</div>
</div></body></html>
