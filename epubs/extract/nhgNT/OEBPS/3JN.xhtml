<!DOCTYPE html>
<html xmlns="http://www.w3.org/1999/xhtml" xmlns:epub="http://www.idpf.org/2007/ops" lang="nhg" dir="ltr">
<head>
<meta charset="UTF-8" />
<link rel="stylesheet" href="epub.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width, height=device-height"/>
<title>El Nuevo Testamento en nahuatl de Tetelcingo 3 Juan 1</title>
</head>
<body dir='ltr'>
<ul class='tnav'>
<li><a href='index.xhtml'>3 Juan</a></li>
</ul>
<div class='main' id='J30_0'>

<div class='mt2'>Cörta tli ca yexpa oquejcuelo </div>
<div class='mt'>SAN JUAN  </div>
<div class='psalmlabel' id='J31_0'> 1</div>
<div class='p'>

<span class="verse" id="J31_1">1&#160;</span>Naja, que ye nebiebentzi, temetzejcuelfea ini cörta para taja, Gayo, öque temetztlasojtla de melöhuac. </div>
<div class='p'>
<span class="verse" id="J31_2">2&#160;</span>Notlasojcöicni, notlajtlötlajtea por taja. Necneque Deus ma metzmacacö para teyes cuale de noche sösantle. Necneque amo xomococo cache necneque xeye cuale de mocuierpo, san quiene ca teca cuale de moölma. 
<span class="verse" id="J31_3">3&#160;</span>Seque de tocnihua ye hualmocuejque de ca motlac. Bel lalebes onepajpöc cuöc oniechelfejque que taja tecchijteca tli melöhuac, hua teneme de acuierdo ca lo que tli ica melöhuac. 
<span class="verse" id="J31_4">4&#160;</span>Amo onca ocsente pöquelestle cache bieye para naja que ma nejcaque que nemejua tli nencate quiename nennopelhua, que nenneme de acuierdo ca lo que tli melöhuac. </div>
<div class='s'>Tli tlapaliebea hua tli moponieroa </div>
<div class='p'>
<span class="verse" id="J31_5">5&#160;</span>Notlasojcöicni, tecchijteca sente tequetl bel cuale cuöc tequenpaliebea tocnihua mös seque amo tequenmixomate porque bitze de ocsie löro ca motlac. 
<span class="verse" id="J31_6">6&#160;</span>Cuöc tosejsentlölejque, seque tli opanuque ca taja otiechpubelejque quiene tequenpaliebe ca meyac tlasojtelestle. Pos ica cuale ma ejqueu xequenpaliebe ca noche tli quenchibelea fölta para quesequirusque inojfe. Xequenpaliebe noso san quiene ca Deus quecualejtalo. 
<span class="verse" id="J31_7">7&#160;</span>Pos yejua oquejquisque para quenpubelisque giente de Jesucristo. Amo tlajtlanque ma quenpaliebicö inu giente tli amo de tejua. 
<span class="verse" id="J31_8">8&#160;</span>Por inu tonochtie tli tetiepelhua de Deus ma tequenpaliebicö yejua. De inu maniera tetejtequete ca yejua cuöc yejua tlamachtea de lo que tli melöhuac. </div>
<div class='p'>
<span class="verse" id="J31_9">9&#160;</span>Onequejcuelo sente cörta ca tocnihua, pero Diótrefes queneque mobieyemates entre yejua, hua amo queneque tiechtlöcayejtas. 
<span class="verse" id="J31_10">10&#160;</span>Por inu cuöc neyös ompa nectlalnömectis Diótrefes de tli quechijtebitz. Pues yaja istlacatlajtoa cuntra tejua hua quepoa sösantle sie tiro amo cuale. Pero amo sa inu, tlöcamo nuyejque amo quentlöcayejta tocnihua tli onajase ompa. Pos Diótrefes quentlajtulmaca ocseque tocnihua ompa para majcamo quenselicö tocnihua tli onase ca ompa. Hua innochtie tli queneque quenselisque, yaja quentojtoca para ma ayecmo yecö de nemogrupo. 
<span class="verse" id="J31_11">11&#160;</span>Pos taja, notlasojcöicni, amo xecchihua tlin amo cuale quieme giente tli amo cualteque quechihua. Cache xecchihua tlin cuale quieme quechihua giente tlin cualteque. Öque quechihua tlin cuale icaca de Deus. Öque quechihua tlin amo cuale amo tieixomate Deus. 
<span class="verse" id="J31_12">12&#160;</span>Pero innochtie queyectieniehua Demetrio hua sa nima niese que yaja neme de acuierdo ca lo que tlin melöhuac. Pos tejua nuyejque tecyectieniejtecate hua nenquemate que lo que tli tejua tequejtoa icaca melöhuac. </div>
<div class='p'>
<span class="verse" id="J31_13">13&#160;</span>Necpeaya meyac tli temetzelfisquea, pero amo necneque nequejcuelus noche inu, 
<span class="verse" id="J31_14">14&#160;</span>porque necpensöroa nima neyös temetzejtati hua tonunutzasque. 
<span class="verse" id="J31_15">15&#160;</span>Ma xecpea yulsiebelestle. Toamigos necö metztlajpaloa. Xeniechentlajpalfe cara sente de toamigos ompa, por favur.</div><div class="footnote">
<hr />
</div>
</div></body></html>
