<!DOCTYPE html>
<html xmlns="http://www.w3.org/1999/xhtml" xmlns:epub="http://www.idpf.org/2007/ops" lang="npl" dir="ltr">
<head>
<meta charset="UTF-8" />
<link rel="stylesheet" href="epub.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width, height=device-height"/>
<title>Itlajtol Totajtsi Dios Filipenses 1</title>
</head>
<body dir='ltr'>
<ul class='tnav'>
<li><a href='index.xhtml'>Filipenses</a></li>
</ul><ul class='tnav'><li><a href='PHP.xhtml#PP1_0'>1</a></li>
<li><a href='PHP.xhtml#PP2_0'>2</a></li>
<li><a href='PHP.xhtml#PP3_0'>3</a></li>
<li><a href='PHP.xhtml#PP4_0'>4</a></li>
</ul>

<div class='main' id='PP0_0'>

<div class='mt'>San Pablo kintlajkuililia non de Filipos  </div>
<div class='psalmlabel' id='PP1_0'> 1</div>
<div class='s'>Pablo kan tsaktok, kintlajkuililia n tlaneltokakeh de Filipos </div>
<div class='p'>

<span class="verse" id="PP1_1">1&#160;</span>Ne Pablo iwan tokni Timoteo, tlakéwalteh de Cristo Jesús, tomechtlajpaloah akimeh tlayakanah, iwa nochteh akimeh nomechpalewiah, non chantitokeh Filipos. Nomejwah iaxkawah Dios iwa nonseititokeh iwan Cristo Jesús. 
<span class="verse" id="PP1_2">2&#160;</span>Totajtsi Dios iwa n Toteko Cristo Jesús manomechmakakah inkualtilis iwa inyolsewilis. </div>
<div class='s'>Pablo motiotsajtsilia por akimeh kineltokah Cristo Jesús </div>
<div class='p'>
<span class="verse" id="PP1_3">3&#160;</span>Nochipa nimotlasojkamati inawak Dios keman nomechilnamiki, 
<span class="verse" id="PP1_4">4&#160;</span>iwa nochipa keman nimotiotsajtsilia por nomejwah, nikchiwa ika pakílistli. 
<span class="verse" id="PP1_5">5&#160;</span>Porke desde ijkuak ononkiselijkeh n kualitlájtoli non temakixtia, nomejwah nontekititiwitseh nowa, para makikakikah n kualitlájtoli. 
<span class="verse" id="PP1_6">6&#160;</span>Kuali nikmatok Dios Akin opé kichiwa se kuali tekitl itech nomoyolo, kiyekchijtias asta ijkuak Cristo Jesús oksepa walmokopas. 
<span class="verse" id="PP1_7">7&#160;</span>Ijkó nikyejyekolia de nomejwah, porke nochipa nomechwikatinemi itech noyolo, iwa sansikah tikseliah itlatiochiwalis Dios, maya nitsaktos, noso ijkuak nika inmixpah n tekiwajkeh niknextia n kualitlájtoli non tlajtoa de nochi tlan milák. 
<span class="verse" id="PP1_8">8&#160;</span>Dios kuali kimatok kenijki nomechtlasojtla ika nochi noyolo kemi Cristo Jesús nomechtlasojtla. 
<span class="verse" id="PP1_9">9&#160;</span>Ne niktlajtlanilia Dios keman nimotiotsajtsilia xikpiakah okachi miak tlasojtlálistli, iwa xikpiakah okachi ixtlamatílistli iwa tlalnamikílistli. 
<span class="verse" id="PP1_10">10&#160;</span>Ijkó nochipa nonkimatiskeh ken ijki nonkipejpenaskeh tlan okachi kuali. Ijkó weletis nonkipiaskeh se nemílistli chipawak, ijkó amaka weletis itla nomechtlajtlakoltis itech neká tonati keman Cristo wits. <span class='rq'>Ap. 20:11 </span> 
<span class="verse" id="PP1_11">11&#160;</span>Ijkó Cristo nomechpalewis. Nochipa xiweletikah xikchiwakah tlan kuali, iwa ijkó Dios kiselis iweyilis iwa kuali kiyektenewaskeh. </div>
<div class='s'>Ne sanwel niyolitok para Cristo </div>
<div class='p'>
<span class="verse" id="PP1_12">12&#160;</span>Nokniwah, nikneki xikmatikah, nochi n tlaijyowílistli tlan itech yonipanok, okachi okipalewi mamoxitini n kualitlájtoli. 
<span class="verse" id="PP1_13">13&#160;</span>Yika, n soldados non kimokuitlawijtokeh n palasio iwa nochteh oksikimeh kuali kimatokeh ne nitsaktok porke nitetlapowia de itlajtol Cristo. 
<span class="verse" id="PP1_14">14&#160;</span>Iwa kemi okimatkeh nitsaktok, miakeh tokniwah tlaneltokakeh, omoyolchikajkeh tetlapowiskeh de itlajtol Dios, iwa asta ayakmó mawi. </div>
<div class='p'>
<span class="verse" id="PP1_15">15&#160;</span>Milák, sikimeh kitetlapowiah itemachtilis Cristo san por xikojmikih nowa iwa kinekih nechixpanawiskeh, pero oksikimeh kitemachtiah ika kuali inyolo. 
<span class="verse" id="PP1_16">16&#160;</span>Ninteh tetlapowiah de Cristo ken milák kitlasojtlah. Yejwah kuali kimatokeh nitsaktok por oniktetlapowiaya itlajtol Cristo. 
<span class="verse" id="PP1_17">17&#160;</span>Pero oksikimeh tetlapowiah de itlajtol Cristo san por kinekih nechixpanawiskeh. Yejwah kinekih okachi manimoyolkoko nika kan nitsaktok. 
<span class="verse" id="PP1_18">18&#160;</span>Amo tleno, tla yejwah tetlapowiah ika kuali noso amó, ne nochipa nipaktos, porke yejwah tetlapowiah de Cristo. </div>
<div class='p'>Iwa okachi niyolpaki, 
<span class="verse" id="PP1_19">19&#160;</span>ken kuali nikmati nimakisas, ken nomejwah nonkitlajtlanilijtokeh Dios manechpalewi, iwa Iespíritu Cristo Jesús noiwa nechpalewia. 
<span class="verse" id="PP1_20">20&#160;</span>Ne amo niknekiskia nikchiwas itla tlan ika nimopijpinatis, yej okachi manimoyolchikawa para niktetlapowis itlajtol Dios, para mamotenexti notech iweyilis Cristo, maya tla ok niyolitos noso nechmiktiskeh. 
<span class="verse" id="PP1_21">21&#160;</span>Tla ne niyolitos, niyolitos para Cristo. Iwa tla ne nimiki nikselis notlatliokolil. 
<span class="verse" id="PP1_22">22&#160;</span>Pero tla ok niyolitos itech nin kuerpo, okachi miakeh weletis nikinyakanas inawak Cristo, yika mach ok nikmati tlan okachi kuali. 
<span class="verse" id="PP1_23">23&#160;</span>Iwa amo nikmati tlan okachi nikmonekiltia: kualchiwa niknekiskia manimiki para maniyeto iwan Cristo, noni okachi kuali. 
<span class="verse" id="PP1_24">24&#160;</span>Pero nomonawak, okachi kuali maniyolito. 
<span class="verse" id="PP1_25">25&#160;</span>Iwa axa ne ya nikmatok moneki manomechpalewi, yika nikneki niyolitos para manomechpalewi ximoskaltikah iwa xikpiakah pakílistli itech nomotlaneltokalis. 
<span class="verse" id="PP1_26">26&#160;</span>Yika ijkuak oksepa nomowah nietos, nomejwah okachi nonkiweyiliskeh n Cristo ijkuak oksepa nomowah nietos. </div>
<div class='p'>
<span class="verse" id="PP1_27">27&#160;</span>Yika, nomejwah xiyeknemikah kemi akimeh yokiselijkeh n kualitlájtoli. Ijkó tla ne nias nomechontlajpaloti noso wejka ninemis, ne niknekis nikkakis nonmilajkanemih sansikah iwa nonkipiah san se nomoyolo. Iwa nikneki nikkakis nontekitih san ika se tlamachtílistli para oksikimeh makineltokakah n kualitlájtoli. 
<span class="verse" id="PP1_28">28&#160;</span>Iwa amo xikmotekawilikah manomechmomojtikah akimeh nomechkokoliah, porke ijkuak nomechkokoliskeh por nontetlapowiah n kualitlájtoli, yejwah kitenextiskeh moixpolojtokeh, pero nomejwah nomechmakixtis. Ye wits de Dios. 
<span class="verse" id="PP1_29">29&#160;</span>Ken Dios okimonekilti xitlaneltokakah inawak Cristo, yej noiwa okimonekilti xitlaijyowikah por Ye. 
<span class="verse" id="PP1_30">30&#160;</span>Nomejwah ya nonkimatokeh kenijki se tlaijyowia, iwa axa yononkikakeh nitlaijyowijtinemi.  </div>
<div class='psalmlabel' id='PP2_0'> 2</div>
<div class='s'>Cristo omoiknoma iwa Dios okiweyili </div>
<div class='p'>
<span class="verse" id="PP2_1">1&#160;</span>Tla Cristo nomechyolchikajtok, tla itlasojtlalis nomechyolsewia, tla Iespíritu nomechyakantinemi, tla milák nontetlasojtlah iwa nonteiknomatih, 
<span class="verse" id="PP2_2">2&#160;</span>xikchiwakah maniyolpaki. Ximoyekwikakah non nochteh. Ximosepantlasojtlakah, iwa ximokuanamikikah keman itla nonkichiwaskeh. 
<span class="verse" id="PP2_3">3&#160;</span>Amitla xikchiwakah san por aka nonkinekih nonkixpanawiskeh, noso para manomechweyilikah, yej ximoiknomatikah tenawak, iwa xikinmitakah n oksikimeh kemi okachi weyijkatitokeh. 
<span class="verse" id="PP2_4">4&#160;</span>Amaka makimotemoli san tlan ye kipalewia, yej makitemo tlan ika weletis kimpalewis oksikimeh. 
<span class="verse" id="PP2_5">5&#160;</span>Xikpiakah nomotlayejyekolis ijkó kemi Cristo okípixki, ijkuak owala itech nin tlaltíkpaktli. </div>
<div class='q'>
<span class="verse" id="PP2_6">6&#160;</span>Maya Cristo noiwa Dios, </div>
<div class='q2'>amo omochijchika makiweyilikah kemi Dios, </div>
<div class='q'>
<span class="verse" id="PP2_7">7&#160;</span>yej okika nochi tlan okipiaya, </div>
<div class='q2'>iwa omochiwako kemi se tetlakewáli, </div>
<div class='q2'>Ye otlakatki kemi tlakatih n tlakah itech nin tlaltíkpaktli. </div>
<div class='q'>
<span class="verse" id="PP2_8">8&#160;</span>Ijkuak yomochiwako tlakatl, </div>
<div class='q2'>omoikneli inawak Itajtsi Dios </div>
<div class='q2'>iwa okitlakitak asta imikilis, </div>
<div class='q2'>iwa omikki itech se krus.<a href='#FN1' epub:type='noteref' class='noteref'>*</a> </div>
<div class='q'>
<span class="verse" id="PP2_9">9&#160;</span>Yika, Totajtsi Dios okiweyijkatlali, </div>
<div class='q'>iwa okimák se Itoka non okachi weyi ke oksikimeh intokah, </div>
<div class='q'>
<span class="verse" id="PP2_10">10&#160;</span>ijkó, ijkuak kitenewaskeh Itoka n Jesús, mamotlankuaketsakah nochteh akimeh kateh ilwikak, </div>
<div class='q2'>akimeh nemih ipan tlaltíkpaktli, </div>
<div class='q2'>iwa akimeh kateh itlampa tlali. </div>
<div class='q'>
<span class="verse" id="PP2_11">11&#160;</span>Ijkó nochteh makiyekixmatikah </div>
<div class='q'>iwa makimokuitikah Cristo Jesús Ye Inteko, </div>
<div class='q2'>iwa ijkó Totajtsi Dios makiseli weyílistli. </div>
<div class='s'>N tlaneltokakeh tláwilteh itech nin tlaltíkpaktli </div>
<div class='p'>
<span class="verse" id="PP2_12">12&#160;</span>Notlasojikniwah, ijkó kemi nochipa nonnechtlakitah ijkuak nika nomowah, okachi techtlakitakah axa maya wejka nika. Xikmosenmakakah itech nomotemakixtilis ika miak tetlakitálistli iwa mawílistli. 
<span class="verse" id="PP2_13">13&#160;</span>Porke Dios Ye akin nomechtlalilia itech nomoyolo tlan kuali nonkichiwaskeh, iwa nomechpalewia xikinchiwakah, ijkó kemi Ye kimonekiltia. </div>
<div class='p'>
<span class="verse" id="PP2_14">14&#160;</span>Xikyekchiwakah nomotekih iwa amo ximoixtokatokah, 
<span class="verse" id="PP2_15">15&#160;</span>para amaka manomechtlajtlakolti, intsalko n amokualteh iwa n tlajtlakolchijkeh, xiyeknemikah para manomechitakah milák ipilwah Dios. Nomejwah nontlawiah kemi n sítlalteh ixpa n tlaltikpaktlakah. 
<span class="verse" id="PP2_16">16&#160;</span>Nonkinnextiliah n kualitlájtoli non ika yolitoskeh nochipa. Iwa ijkuak Cristo wits, satlawel nipakis porke nikmatis amo sanenka onitekitik nomowah. 
<span class="verse" id="PP2_17">17&#160;</span>Iwa maya manechkixtilikah noyolilis, ika mamoajxiti n tlamanali non nomejwah nonkimaniliah Dios ika nomotlaneltokalis, ne nipaki iwa nipaki nomowah. 
<span class="verse" id="PP2_18">18&#160;</span>Nomejwah noiwa xiyolpakikah iwa xipaktokah nowa. </div>
<div class='s'>Timoteo iwa Epafrodito yawih Filipos </div>
<div class='p'>
<span class="verse" id="PP2_19">19&#160;</span>Tla Toteko Cristo Jesús kimonekiltis, san nima niktitlanis n Timoteo manomechonitati. Ne nipakis ijkuak nechmatiltis kenijki nonkateh. 
<span class="verse" id="PP2_20">20&#160;</span>Porke sanwel Timoteo satlawel motlamia por nomejwah kemi ne. 
<span class="verse" id="PP2_21">21&#160;</span>Nochteh n oksikimeh okachi kintekipachoa san tlan yejwah kinekih iwa amo tlan Cristo Jesús kimonekiltia. 
<span class="verse" id="PP2_22">22&#160;</span>Nomejwah kuali nonkimatokeh kenijki yektekiti n Timoteo, iwa nonkimatokeh noiwa kenijki onechpalewi kemi se tekone non kipalewia ita, ijkuak otitetlapowijkeh n kualitlájtoli. 
<span class="verse" id="PP2_23">23&#160;</span>San manikmati tlan kichiwaskeh nowa nomechontitlanilis n Timoteo. 
<span class="verse" id="PP2_24">24&#160;</span>Malki kuali nikmatok Dios nechkawilis manomechontlajpaloti san nima. </div>
<div class='p'>
<span class="verse" id="PP2_25">25&#160;</span>Ne nikyejyekolia, kualiká noiwa manomechontitlanili n tokni Epafrodito, akin nomejwah ononkualtitlankeh manechpalewiki itech tlan monekis, iwa ye otekititínenki iwa otlaijyowijtinenki nowa kemi se soldado. 
<span class="verse" id="PP2_26">26&#160;</span>Ye san okinektoka yas nomechitati, iwa omotekipachojtinemia ken nomejwah ononkimatkeh ye chikawak omokokoaya. 
<span class="verse" id="PP2_27">27&#160;</span>Iwa milák chikawak omokokoaya, iwa ya mikiskia. Pero Dios okiknoma, iwa amo san ye okiiknoma, yej ne noiwa onechiknoma, yika okipajti para ne noiwa ayakmó okachi manimoyolkokojtinemi. 
<span class="verse" id="PP2_28">28&#160;</span>Yika axa sannima nikneki nomechontitlanilis n Epafrodito, para xiyolpakikah ijkuak oksepa nonkitaskeh. Iwa ne ayakmó okachi manimotekipachojtinemi. 
<span class="verse" id="PP2_29">29&#160;</span>Xikselikah ika pakílistli kemi nonkinseliah nochteh n tokniwah non kateh iwan Toteko Jesús, iwa nochipa xikintlakitakah akimeh nemih kemi ye. 
<span class="verse" id="PP2_30">30&#160;</span>San ika achitsi ya mikiskia por okitekitilijtoka Cristo, iwa onechpalewiko itech tlan nomejwah amo ononweletkeh nomonewiah ononkichiwakoh.  </div>
<div class='psalmlabel' id='PP3_0'> 3</div>
<div class='s'>Sanwel itech Cristo niktlalijtok notlachialis </div>
<div class='p'>
<span class="verse" id="PP3_1">1&#160;</span>Axa nokniwah, xipakikah itech Toteko. Ne amo nimosotlawa tla oksepa nomechijkuililis tlan yonomechijkuilili, porke nikmatok kuali nomechchikawas nomejwah. 
<span class="verse" id="PP3_2">2&#160;</span>Ximotlachilikah de n tlakah amokualteh, non ken chichimeh.<a href='#FN2' epub:type='noteref' class='noteref'>*</a> Yejwah tlamachtiah iwa kijtoah moneki nonmosirkunsidaroskeh para Dios weletis nomechmakixtis. 
<span class="verse" id="PP3_3">3&#160;</span>Porke tejwah milák tisirkunsidaritokeh itech toyolo, amo yejwah. Tejwah tikweyijkachiwah Dios ika n Espíritu, tipakih porke titeaxkawah de Cristo Jesús, iwa amo tiktlalia totlaneltokalis itech ichikawalis aka tlakatl. 
<span class="verse" id="PP3_4">4&#160;</span>Ne noiwa nikpia tlan ika weletis nimoweyilis. Tla aka kichiwaskia itla tlan ika momakixtiskia, ne okachi. 
<span class="verse" id="PP3_5">5&#160;</span>Onechsirkunsidarojkeh ijkuak onikpiaya chikweyi tonati de onitlakatki. Ne ni tlakatl de Israel, iwa ne iwejkaixwi n Benjamín. Ne milák ni hebreo notajwah hebreos. Iwa ne fariseo, iwa onikmopantiaya intlanawatilis n judíos.<a href='#FN3' epub:type='noteref' class='noteref'>†</a> 
<span class="verse" id="PP3_6">6&#160;</span>Ne onikchawatiliaya notlanawatilis, yika onikintotojtokaya akimeh okineltokayah Cristo. Satlawel onikmopantiaya n tlanawatílistli, yika amaka itla onechiliaya. 
<span class="verse" id="PP3_7">7&#160;</span>Yika, nochi noni tlan achto itech onimoweyiliaya, axa nikajsikamati amitla ipati ixpa Cristo. 
<span class="verse" id="PP3_8">8&#160;</span>Iwa nochi tlan achto onikmoliaya ipati, axa nikita mach itla ipati porke yonikixma Noteko Cristo Jesús Akin kipanawia nochi tlan onikmoliaya ipati. Por Cristo, nochi tlan onikpixtoka yonikpolo. Porke nikita kemi tlájsoli, yika axa nimochijchikawa nikmotlanilis n Cristo 
<span class="verse" id="PP3_9">9&#160;</span>para Íwa niseititos. Axa Dios nechyekselia, amo por oniktlakitak n tlanawatílistli, yej onechyolchipa por onikneltokak Cristo. 
<span class="verse" id="PP3_10">10&#160;</span>Nikneki okachi nikyekixmatis n Cristo, iwa nikneki nikixmatis n weletílistli non Ye okípixki ijkuak omoyoliti de kan mikemeh. Noiwa nikneki nitlaijyowis kemi Ye otlaijyowi maya manechmiktikah kemi Ye. 
<span class="verse" id="PP3_11">11&#160;</span>Porke ne noiwa nikneki nimoyolitis ijkuak moyolitiskeh non yomikkeh. </div>
<div class='s'>Matimochijchikawakah tikalakitiweh kan Dios moitstika </div>
<div class='p'>
<span class="verse" id="PP3_12">12&#160;</span>Amo yonikajsik nochi tlan oniksentlali nikajsis, nion satlawel ya niyolchipawak. Pero nimochijchikawa weletis nikajxilis niyolitos nochipa ijkó kemi Cristo onechajsik. 
<span class="verse" id="PP3_13">13&#160;</span>Nokniwah, amo nomechilia yonikalakito kan oniknekia nikalakiti. Pero ne axa nikmosenmaka tlan nikita okachi ipati, iwa ye ni tlan ne nikchiwa, nikilkawa nochi tlan omoka tlakuitlapa, iwa nikmosenmaka nikajsiti tlan yonikitak tlayakapa. 
<span class="verse" id="PP3_14">14&#160;</span>Nikneki nikyektlamis noteki non Dios onechmák para weletis nikselis notlatliokolil non Ye techmajmakas kan ilwikak por tikateh iwan Cristo Jesús. </div>
<div class='p'>
<span class="verse" id="PP3_15">15&#160;</span>Yika, tinochteh akimeh yochikawak totlaneltokalis, moneki ijkó matikyejyekolikah. Iwa tla seme de tejwah ok se kiyejyekolia, Dios kajsikamatiltis. 
<span class="verse" id="PP3_16">16&#160;</span>Ijkó kiné, tlan yotikajxilijkeh moneki matimoajsikamatikah iwa nochipa matiyeknemikah ijkó kemi ya tikyekchijtiwitseh. </div>
<div class='p'>
<span class="verse" id="PP3_17">17&#160;</span>Nokniwah, xinemikah kemi ne niyeknemi, iwa xikchiwakah tlan kichiwah akimeh yeknemih, ijkó kemi tejwah otomechmachtijkeh. 
<span class="verse" id="PP3_18">18&#160;</span>Ne yonomechilijtiwalaya, iwa axa nichoka keman oksepa nomechilia, onkateh miakeh akimeh kitlawelitah ikrus n Cristo kemi yetoskia amitla ipati. 
<span class="verse" id="PP3_19">19&#160;</span>Ninteh kimpojpoloskeh. N dios de yejwah sanwel tlan kelewia, iwa moweyiliah ika tlan tepinati. Sanwel kinekih kipiaskeh tlan onka itech nin tlaltíkpaktli. Yika kimpojpoloskeh. 
<span class="verse" id="PP3_20">20&#160;</span>Pero tejwah, tocha kajki ilwikak, iwa sa tikchixtokeh ika miak pakílistli mawalmokopa Totemakixti, Ye Toteko Cristo Jesús. 
<span class="verse" id="PP3_21">21&#160;</span>Ye kiyankuilis tokuerpo non mikki, iwa techmakas se yankuik kuerpo mawistik kemi non de Ye. Cristo kipia weletílistli para ijkó kichiwas, porke Ye weleti kichiwa makitlakita nochi tlan onka.  </div>
<div class='psalmlabel' id='PP4_0'> 4</div>
<div class='s'>Nochipa xipakikah itech Toteko </div>
<div class='p'>
<span class="verse" id="PP4_1">1&#160;</span>Yika, notlasojikniwah non satlawel nomechilnamikih, nomejwah nopakilis iwa notlatliokolilwah, nochipa ximochikawakah inawak Toteko. </div>
<div class='p'>
<span class="verse" id="PP4_2">2&#160;</span>Niktlatlaujtia n Evodia iwa n Síntike mamoyekwikakah kemi iknimeh inawak Toteko. 
<span class="verse" id="PP4_3">3&#160;</span>Iwa te Sísigo, nokni non nochipa otechpalewijtinenki, nimitstlatlaujtia xikinpalewi n Evodia iwa n Síntike. Yejwah chikawak otekitikeh nowa ijkuak otiktematiltijkeh n kualitlájtoli sansikah iwa n Clemente iwa n oksikimeh tokniwah. Intokah ya ijkuilitok itech Amatlajkuíloli kan machiotitokeh akimeh kiseliskeh Yolílistli. <span class='rq'>Ap. 20:12 </span> </div>
<div class='p'>
<span class="verse" id="PP4_4">4&#160;</span>Nochipa xipakikah itech Toteko. Oksepa nomechilia: ¡Xipakikah itech Toteko! 
<span class="verse" id="PP4_5">5&#160;</span>Nochteh manomechixmatikah non teajsikamatkeh. N Toteko Jesús ya wits. </div>
<div class='p'>
<span class="verse" id="PP4_6">6&#160;</span>Amitla manomechtekipacho, yej nochipa xikilikah n Toteko tlan nonkinekih keman nonmotiotsajtsiliah, xiktlajtlanilikah iwa ximotlasojkamatikah. 
<span class="verse" id="PP4_7">7&#160;</span>Iyolsewilis Dios, non amaka weleti kajsikamati, kimokuitlawis nomoyolo iwa nomotlayejyekolis por Cristo Jesús. </div>
<div class='s'>Nochipa xikilnamiktokah tlan kuali </div>
<div class='p'>
<span class="verse" id="PP4_8">8&#160;</span>Nokniwah, ye ni tlan sa iksemi nikneki nomechilis: nochipa xikpixtokah itech nomotlamachilis </div>
<div class='li'>tlan milák, </div>
<div class='li'>tlan kipia nonkitlakitaskeh, </div>
<div class='li'>tlan mijmilaktik, </div>
<div class='li'>tlan chipawak, </div>
<div class='li'>tlan teyolpakti iwa </div>
<div class='li'>tlan moneki se kiyektenewas. </div>
<div class='m'>Xikilnamikikah nochi tlan kuali iwa tlan moneki se kuali kiyektenewas. </div>
<div class='p'>
<span class="verse" id="PP4_9">9&#160;</span>Xikchiwakah tlan onomechmachti, tlan onomechnajnawati, tlan onomechili iwa tlan ononkitakeh onikchi: ijkó xikchiwakah, iwa Totajtsi Dios Akin kichiwa matikpiakah yolsewílistli, yetos nomowah. </div>
<div class='s'>Pablo kintlasojkamati akimeh okipalewijkeh </div>
<div class='p'>
<span class="verse" id="PP4_10">10&#160;</span>Ne satlawel nipaki inawak Toteko ken oksepa ononnechilnamikeh. Kuali nikmatok nomejwah ayik ononnechilkajkeh iwa ononkinekiah nonnechpalewiskeh, pero amo ononkimatiah kenomi. 
<span class="verse" id="PP4_11">11&#160;</span>Amo ijkí nomechilia porke nechpoloa. Ne nipaki san ika tlan nikpia. 
<span class="verse" id="PP4_12">12&#160;</span>Nikmatok kenijki nipanos ijkuak onka san achitsi noso ijkuak onka miak. Noiwa nikmati kenijki nikchiwas ijkuak niajapismiki noso niixwitok, iwa amo nechmojtia tla niktlawelpias noso tla amitla nikpias. 
<span class="verse" id="PP4_13">13&#160;</span>Nochi weleti nikchiwa, ken Cristo nechmaka chikawálistli. 
<span class="verse" id="PP4_14">14&#160;</span>Maski ijkó nomejwah kuali ononkichijkeh ijkuak ononnechpalewijkeh itech notlaijyowilis. </div>
<div class='p'>
<span class="verse" id="PP4_15">15&#160;</span>Ijkuak opé niktematiltia n kuali tlájtoli, nomejwah nokniwah de Filipos kuali nonkimatokeh sanwel nomejwah ononnechpalewijkeh ika siki tomi, iwa nion aka ok se onechpalewi. 
<span class="verse" id="PP4_16">16&#160;</span>Ijkuak onichanchiwaya Tesalónica, nomejwah miak welta ononnechtitlanilijkeh tlan ika manipano. 
<span class="verse" id="PP4_17">17&#160;</span>Amo niktemoa techmakakah tlan ika nipanotos, yej nikneki xikmiakilikah nomotlatliokolil ixpa n Dios. 
<span class="verse" id="PP4_18">18&#160;</span>Ne axa ya nikpia nochi tlan onechpoloaya, iwa ika tlan Epafrodito ononkimakakeh manechmaktiliki, ayakmitla nechpoloa. Tlan nomejwah ononnechmakakeh Dios kipaktia, iwa kiselia kemi se ajwiálistli non kualtsi ajwiak. 
<span class="verse" id="PP4_19">19&#160;</span>Notajtsi Dios nomechmakas nochi tlan nomechpoloa, ika iweyilis non Ye kipia itech Cristo Jesús. 
<span class="verse" id="PP4_20">20&#160;</span>¡Nochipa matikweyijkachiwakah Totajtsi Dios! Ijkó mamochiwa. </div>
<div class='s'>Pablo momakawa </div>
<div class='p'>
<span class="verse" id="PP4_21">21&#160;</span>Xikonintlajpalojtikisakah nochteh n tokniwah yolchipawakeh itech Cristo Jesús. N tokniwah non kateh nowa noiwa nomechtlajpaloah. 
<span class="verse" id="PP4_22">22&#160;</span>Nochteh non nika kateh iwa teaxkawah inawak Dios, nomechontlajpaloah, iwa okachi n tokniwah non tekititokeh icha n César. </div>
<div class='p'>
<span class="verse" id="PP4_23">23&#160;</span>Itlasojtlalis n Toteko Cristo Jesús mayeto nomowa iwan nomoespíritu.</div><div class="footnote">
<hr />
<aside epub:type='footnote' id="FN1"><p class="f"><a class="notebackref" href="#PP2_8"><span class="notemark">*</span> 2:8</a>
 <span class="ft">Krus: satlawel tepinati keman se tlakatl okipiloayah itech se krus para ompa mamiki</span></p></aside>
<aside epub:type='footnote' id="FN2"><p class="f"><a class="notebackref" href="#PP3_2"><span class="notemark">*</span> 3:2</a>
 <span class="ft">N judíojteh okinnotsayah nochteh non amo judíojteh ‘chichimeh’. Pablo kinteilia yejwah innewiah kateh kemi ‘chichimeh’.</span></p></aside>
<aside epub:type='footnote' id="FN3"><p class="f"><a class="notebackref" href="#PP3_5"><span class="notemark">†</span> 3:5</a>
 <span class="ft">Fariseos: Se partido de akimeh okitlakitayah iwa semi okimopantiayah itlanawatil Moisés iwa nochi tlan yejwah okajxitilijkah. Iwa okintoktiayah n oksikimeh makitlakitakah tlan yejwah otlamachtiayah.</span></p></aside>

<hr />
</div>
</div></body></html>
