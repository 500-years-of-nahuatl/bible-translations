{
    "000": "N eyitipa iamatlajkuilol San Juan",
    "001": {
        "head_1": "Nomechtlajpaloa ",
        "001": "Ne Juan ya ni tetajtsi, niktlajkuililia n tokni Gayo, akin niktlasojtla.",
        "002": "Noknitsi, niktlatlautia Dios xiyeto ika kuali, noiwa nochi tlan tikchiwa mapankisa, ijkó ken moalma kajki kuali inawak Dios iwa amo ximokoko.",
        "003": "Miak onipak ijkuak owalajkeh sikimeh tokniwah kan te timoololoa, iwa onechtlapowijkeh tikmopantia itlajtol Dios non milák.",
        "004": "Amo nikpia okachi pakílistli, keman nikkaki nopilwah kitlakitah itlamachtilis Dios.",
        "head_2": "Juan tlajtoa kuali de tokni Gayo ",
        "005": "Noknitsi, satlawel kuali tlan tikchiwa ijkuak tikimpalewia n tokniwah maya amo tikinmixmati.",
        "006": "Yejwah okinmatiltijkeh n tokniwah non nika moololoah kenijki titetlasojtla. Nimitsontlatlaujtia, xikimpalewi ika tlan kimpoloa, para amitla makimpolo itech ojtli, xikinpalewi ijkó kemi Dios kipaktia.",
        "007": "Porke yejwah kitlasojtlah n Toteko Cristo Jesús, yika oyajkeh okitekitilitoh, iwa amo okiselijkeh tlan okinmakayah akimeh amo kixmatih Dios.",
        "008": "Yika, tejwah moneki matikimpalewikah nonteh tokniwah, para mamotematilti tlan milák.",
        "head_3": "Diótrefes amo kineki tetlakitas ",
        "009": "Ne yonikintlajkuilili n tokniwah, pero Diótrefes akin kiwilita tlanawatijtos ompa, amo kineki kikakis tlan niknawatia.",
        "010": "Yika, ijkuak ne nias nikajwas, porke techpojpojtinemi iwa tlajtoa tlan amo milák de tejwah. Iwa amo san noni, yej noiwa mach kinselia n tokniwah non ompa onkalakih. Iwa akimeh kinekih kinkalotiskeh n tokniwah non ompa onkalakih, mach kinkawilia makinkalotikah iwa san semi kintotoka de kan moololoa.",
        "011": "Noknitsi Gayo, amo xiktlachichiwili itech tlan amokuali, yej xikchiwa tlan kuali. Akin kichiwa tlan kuali, milák ikone Dios, pero akin kichiwa tlan amokuali, non tlakatl amo kixmati Dios.",
        "head_4": "Demetrio se tlakatl yekmilajka ",
        "012": "Nochteh kiyektenewah tlan kichiwa n Demetrio, iwa milák tlan kijtoah. Tejwah noiwa tikmatokeh tlan ye kichiwa, iwa nomejwah nonkimatokeh milák tlan tomechiliah.",
        "head_5": "Juan momakawa ika ninteh tlájtolteh ",
        "013": "Oniknekia miak nomechilis, pero amo oniknek nikijkuilos,",
        "014": "porke nikneki nimitsonitati, ijkuakó weletis timotlapowiskeh tonewia.",
        "015": "N yolsewílistli mayeto mowa. Mitsontlajpaloah motlakaikniwah. Xikintlajpalo nochteh n tokniwah non kateh mowa."
    }
}