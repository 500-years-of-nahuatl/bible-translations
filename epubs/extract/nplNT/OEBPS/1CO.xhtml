<!DOCTYPE html>
<html xmlns="http://www.w3.org/1999/xhtml" xmlns:epub="http://www.idpf.org/2007/ops" lang="npl" dir="ltr">
<head>
<meta charset="UTF-8" />
<link rel="stylesheet" href="epub.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width, height=device-height"/>
<title>Itlajtol Totajtsi Dios 1 Corintios 1</title>
</head>
<body dir='ltr'>
<ul class='tnav'>
<li><a href='index.xhtml'>1 Corintios</a></li>
</ul><ul class='tnav'><li><a href='1CO.xhtml#C11_0'>1</a></li>
<li><a href='1CO.xhtml#C12_0'>2</a></li>
<li><a href='1CO.xhtml#C13_0'>3</a></li>
<li><a href='1CO.xhtml#C14_0'>4</a></li>
<li><a href='1CO.xhtml#C15_0'>5</a></li>
<li><a href='1CO.xhtml#C16_0'>6</a></li>
<li><a href='1CO.xhtml#C17_0'>7</a></li>
<li><a href='1CO.xhtml#C18_0'>8</a></li>
<li><a href='1CO.xhtml#C19_0'>9</a></li>
<li><a href='1CO.xhtml#C110_0'>10</a></li>
</ul><ul class='tnav'>
<li><a href='1CO.xhtml#C111_0'>11</a></li>
<li><a href='1CO.xhtml#C112_0'>12</a></li>
<li><a href='1CO.xhtml#C113_0'>13</a></li>
<li><a href='1CO.xhtml#C114_0'>14</a></li>
<li><a href='1CO.xhtml#C115_0'>15</a></li>
<li><a href='1CO.xhtml#C116_0'>16</a></li>
</ul>

<div class='main' id='C10_0'>

<div class='mt'>San Pablo sikinika kintlajkuililia non de Corinto  </div>
<div class='psalmlabel' id='C11_0'> 1</div>
<div class='s'>Pablo kintlajkuililia n tlaneltokakeh de Corinto </div>
<div class='p'>

<span class="verse" id="C11_1">1&#160;</span>Ne Pablo, Dios onechnotski iwa ika itlanekilis okimonekilti maniyeto itlatematilti n Cristo Jesús, san sika iwa n tokni Sóstenes, 
<span class="verse" id="C11_2">2&#160;</span>tomechtlajkuililiah nomejwah tokniwah tlaneltokakeh akimeh nonchantitokeh Corinto, akimeh iaxkawah Dios iwa nonseititokeh iwan Cristo Jesús. Dios onoméchnotski xiyetokah iaxkawah, san sika iwan nochteh non kitenewa Itoka n Toteko Cristo Jesús, non yejwah Inteko iwa tejwah noiwa Toteko. 
<span class="verse" id="C11_3">3&#160;</span>Dios Totajtsi iwa n Toteko Cristo Jesús manomechmakakah intiochiwalis iwa inyolsewilis. </div>
<div class='s'>Pablo motlasojkamati inawak Dios </div>
<div class='p'>
<span class="verse" id="C11_4">4&#160;</span>Nochipa nimotlasojkamati inawak Dios por nomejwah, ken onomechtiochi por Cristo Jesús. 
<span class="verse" id="C11_5">5&#160;</span>Por nonseititokeh iwa n Cristo, Dios onomechmák nochi itiochiwalis non wits de ilwikak, itech nochi tlan nonkijtoah iwa itech nochi ixtlamatílistli. 
<span class="verse" id="C11_6">6&#160;</span>Ijkó kiné, nochi tlan yomijto de Cristo, ya yomochiwako nomotech. 
<span class="verse" id="C11_7">7&#160;</span>Yika, amitla nomechpoloa tlan Dios kitetliokolia, ijkuak nonkichiah n tonati keman Toteko Cristo Jesús walmokopas. 
<span class="verse" id="C11_8">8&#160;</span>Ye nomechchikajtos asta iksemi, para amaka manomechtlajtlakolti asta itonati n Toteko Cristo Jesús. 
<span class="verse" id="C11_9">9&#160;</span>Dios nochipa kichiwa tlan kijtoa, iwa Ye onoméchnotski para xiseititokah iwan Ikone Cristo Jesús, Toteko. </div>
<div class='s'>Amo ximoxexelokah </div>
<div class='p'>
<span class="verse" id="C11_10">10&#160;</span>Nokniwah, itech Itoka n Toteko Cristo Jesús, nomechtlatlaujtia ximoajsikamatikah iwa amo ximoxexelokah. Okachi kuali ximoyekwikakah iwa ximokuanamikikah. 
<span class="verse" id="C11_11">11&#160;</span>Nokniwah, ijkí nomechilia, porke ichanejkawah n Cloé yonechtlapowijkeh sikimeh de nomejwah nonmixtokatokeh. 
<span class="verse" id="C11_12">12&#160;</span>Ika ni nikneki nomechilis sikimeh de nomejwah nonkijtoah: “Ne nika iwan Pablo”. </div>
<div class='m'>Oksikimeh kijtoah: “Ne nika iwan Apolos”. </div>
<div class='m'>Oksikimeh “Ne nika iwan Pedro”. </div>
<div class='m'>Iwa oksikimeh: “Ne nika iwan Cristo.” 
<span class="verse" id="C11_13">13&#160;</span>¿Nonkiyejyekoliah Cristo xexelitok? Noso ¿ne Pablo onimik nomopatka ipan krus? ¿Noso onomechkuaatekijkeh itech notoka? 
<span class="verse" id="C11_14">14&#160;</span>Niktlasojkamati Dios porke mach aka ok se onikkuaateki, sanwel Crispo iwa n Gayo; 
<span class="verse" id="C11_15">15&#160;</span>ijkó, amaka weletis kijtojtinemis omokuaateki itech notoka. 
<span class="verse" id="C11_16">16&#160;</span>Noiwa onikinkuaateki ichanejkawah n Estéfanas, iwa amo nikilnamiki kox aka ok se onikkuaateki. 
<span class="verse" id="C11_17">17&#160;</span>Porke Cristo amo onechtítlanki manitlakuaateki, yej onechtítlanki maniktematilti n kualitlájtoli non temakixtia, pero amo onechtítlanki manitetlapowi ika kuájkuali tlájtoli, porke tlamo sanenka omikki n Cristo. </div>
<div class='s'>Cristo Ye ichikawalis iwa iixtlamatilis Dios </div>
<div class='p'>
<span class="verse" id="C11_18">18&#160;</span>Para akimeh moixpolojtinemih, kijtoah mach itla ipati tlan motemachtia de imikilis n Cristo itech krus. Pero tejwah akimeh timomakixtijtokeh, tikneltokah nin tlájtoli ye iweletilis Dios. 
<span class="verse" id="C11_19">19&#160;</span>N tiotlajkuíloli kijtoa: </div>
<div class='q'>Nikimpojpolilis tlan satlawel kimatih n ixtlamatkeh, </div>
<div class='q'>iwa akimeh nochi kajsikamatih nikchiwas ayakmitla makajsikamatikah. <span class='rq'>Is. 29:14 </span> </div>
<div class='p'>
<span class="verse" id="C11_20">20&#160;</span>¿Kanin ka n ixtlámatki noso kanin ka n tlamachti noso non kimolia nochi kimati? Inmixtlamátilis n tlaltikpaktlakah, Dios okíkopki itech tlan tepinati. 
<span class="verse" id="C11_21">21&#160;</span>Dios, Akin kimati tlan kichiwa, amo okinkawili n tlaltikpaktlakah makixmatikah san ika yejwah inmixtlamatilis, yej Dios okinek kinmakixtis ika itemachtilis “tontotik” akimeh kineltokah. </div>
<div class='p'>
<span class="verse" id="C11_22">22&#160;</span>N judíojteh kinekih kinmitaskeh milagros, iwa n tlakah de Grecia kitemoah ixtlamachtílistli, 
<span class="verse" id="C11_23">23&#160;</span>pero tejwah tiktematiltiah n Cristo, Akin okikrusifikarojkeh. N judíojteh kinkuejsoa tlan titetlapowiah, iwa non amo judíojteh kijtoah mach kipia tlalnamikílistli. 
<span class="verse" id="C11_24">24&#160;</span>Pero akimeh Dios yokínnotski, judíojteh noso amo judíojteh, Cristo ye ichikawalis iwa iixtlamatilis Dios. 
<span class="verse" id="C11_25">25&#160;</span>Porke tlan kimoliah amitla ipati itech iixtlamatilis Dios, okachi kipia ixtlamatílistli ke inmixtlamatilis n tlaltikpaktlakah. Iwa tlan kimoliah amo chikawak de Dios, okachi chikawak ke inchikawalis n tlaltikpaktlakah. 
<span class="verse" id="C11_26">26&#160;</span>Nokniwah, xikajsikamatikah Dios onoméchnotski, maya n tlaltikpaktlakah kijtoah nomejwah mach nonmixtlamatkeh, noso nomechitah amo nonweyijkatitokeh nion nomechitah nontominyojkeh. 
<span class="verse" id="C11_27">27&#160;</span>Pero Dios, okimpéjpenki non amo ixtlamatkeh itech nin tlaltíkpaktli, para kimpijpinatis non motenewah ixtlamatkeh, iwa okimpéjpenki non amo chikawakeh, para kimpijpinatis akimeh motenewah chikawakeh. 
<span class="verse" id="C11_28">28&#160;</span>Noiwa Dios okimpéjpenki akimeh itech nin tlaltíkpaktli amaka kintlakitah iwa amaka kinyekita, matikijtokah non amitla impati, para kimpojpolilis impati akimeh satlawel kimatih moweyiliah. 
<span class="verse" id="C11_29">29&#160;</span>Ijkó amaka weletis moweyijkachiwas ixpa n Dios. 
<span class="verse" id="C11_30">30&#160;</span>Yika, inewia Dios okichi xiseititokah iwan Cristo Jesús, noiwa okichi n Cristo mayeto toixtlamatilis, iwa por Cristo tiyolchipawatokeh ika iesso. 
<span class="verse" id="C11_31">31&#160;</span>Ijkó kiné, kemi kijtoa n tiotlajkuíloli: “Tla aka kineki moweyijkachiwas, okachi kuali makiweyijkachiwa Toteko.” <span class='rq'>Jr. 9:24 </span>  </div>
<div class='psalmlabel' id='C12_0'> 2</div>
<div class='s'>Itemachtilis Cristo Akin okikrusifikarojkeh </div>
<div class='p'>
<span class="verse" id="C12_1">1&#160;</span>Nokniwah, ijkuak ne onomechmatiltito tlan milák okichiwako Ikone Dios, ne mach onomechtlapowi ika intlajtol ixtlamatkeh nion ika kuájkuali tlájtoli. 
<span class="verse" id="C12_2">2&#160;</span>Porke ijkuak onikatka nomowah, mach itla ok se oniknek nomechmachtis, yej sanwel de Cristo Jesús Akin okikrusifikarojkeh. 
<span class="verse" id="C12_3">3&#160;</span>Ijkuak onikatka nomowah onechpoloaya nochikawalis iwa satlawel onimawia. 
<span class="verse" id="C12_4">4&#160;</span>Ijkuak onomechmatilti itemachtilis Cristo, amo oniknek nomechtlaneltoktis ika kuajkuali tlájtoli, yej ika ichikawalis n Espíritu iwa iweletilis Dios, 
<span class="verse" id="C12_5">5&#160;</span>para ijkó nomotlaneltokalis matlakxilito itech iweletilis Dios iwa amo itech inmixtlamatilis n tlakah. </div>
<div class='s'>Dios techmoixmatiltia ika Iespíritu </div>
<div class='p'>
<span class="verse" id="C12_6">6&#160;</span>Yika, timotlapowiah ika ixtlamatílistli inwah akimeh yochikawak n tlaneltokalis. Pero nin ixtlamatílistli amo walewa itech nin tlaltíkpaktli, nion intech akimeh tlanawatiah itech nin tlaltíkpaktli non pojpoliwiskeh. 
<span class="verse" id="C12_7">7&#160;</span>Ijkó kiné, tikteixmatiltiah iixtlamatilis Dios, nin ixtlamatílistli amaka okimatia iwa amo onestoka, nin ixtlamatilis kijtosneki itemakixtilis Dios, non yokipejpenka para techaxkatis desde ijkuak ayamó okichijchiwaya n tlaltíkpaktli. 
<span class="verse" id="C12_8">8&#160;</span>Nion se tlanawati itech nin tlaltíkpaktli okajsikama nin iixtlamatilis Dios. Porke tla kajsikamatiskiah, amo tlanawatiskiah makikrusifikarokah n Toteko Cristo Jesús, Akin nochipa weyijkatitok. 
<span class="verse" id="C12_9">9&#160;</span>Kemi kijtoa n tiotlajkuíloli: </div>
<div class='q'>Amaka okitak, </div>
<div class='q'>amaka okikak, </div>
<div class='q'>nion amaka tlakatl okajsikama tlan Dios okijto kinmakas akimeh kintlasojtla. <span class='rq'>Is. 64:4 </span> </div>
<div class='p'>
<span class="verse" id="C12_10">10&#160;</span>Dios otechnextili ika Iespíritu nochi tlan amaka okimatia, porke Iespíritu nochi kimati asta tlan Totajtsi Dios kiyolpixtok. </div>
<div class='p'>
<span class="verse" id="C12_11">11&#160;</span>Porke nion se tlakatl kimati tlan kiyolpixtok ok se tlakatl, sanwel n espíritu non kajki ijtik kimati tlan kipia itech iyolo. Ijkó noiwa, amaka kimati tlan kiyejyekolia n Totajtsi Dios, sanwel Iespíritu Dios kimati. 
<span class="verse" id="C12_12">12&#160;</span>Tejwah amo otikselijkeh se espíritu de nin tlaltíkpaktli, yej otikselijkeh Iespíritu Dios, para matikajsikamatikah nochi tlan Dios itech iteiknomatilis otechtliokoli. 
<span class="verse" id="C12_13">13&#160;</span>Tejwah titlajtoah ika tlájtolteh non Iespíritu n Dios otechinmajsikamatilti, iwa amo ika tlájtolteh non san tonewiah otikinmomachtijkeh. Ijkó tikinmajsikamatiltiah tlan n Espíritu kimonekiltia, akimeh kipiah n Espíritu itech inyolo. </div>
<div class='p'>
<span class="verse" id="C12_14">14&#160;</span>Pero akimeh amo kipiah Iespíritu n Totajtsi Dios itech inyolo, amo kiseliah n ixtlamatílistli non Dios kitemaka ika Iespíritu, porke kimoliah san se kuatlapolojtok. Amo weletih kajsikamatih, porke non tlamachtílistli sanwel kajsikamatih akimeh kipiah n Espíritu. 
<span class="verse" id="C12_15">15&#160;</span>Pero akin kipia Iespíritu n Dios, nochi kitemoa iwa nochi kixmatih. Pero akimeh amo kipiah n Espíritu, amo weleti kajsikamati akimeh ejé kipiah n Espíritu. 
<span class="verse" id="C12_16">16&#160;</span>Porke n tiotlajkuíloli kijtoa: “¿Akin kimati tlan kiyejyekolia Toteko? ¿Akin weletis kimachtis Dios?” <span class='rq'>Is. 40:13 </span> </div>
<div class='p'>Pero tejwah tikajsikamatih itlayejyekolis n Cristo.  </div>
<div class='psalmlabel' id='C13_0'> 3</div>
<div class='s'>Tiitekitkeh Dios </div>
<div class='p'>
<span class="verse" id="C13_1">1&#160;</span>Nokniwah, ne mach oniwéletki onomechnónotski kemi nikinnonotsa akimeh kinyakana n Espíritu Santo, yej onomechnonotski kemi akimeh ok kichijtinemih tlan yejwah kinekih, kemi nonyaskiah nonselekkokoneh inawak Cristo. 
<span class="verse" id="C13_2">2&#160;</span>Onomechmachti ika tlájtoli non amo tekio, porke nomejwah kemi nonselekkokoneh non amo weletih tlakuah, yej san ok chichih, iwa asta axa ayamó nonweletih nonkiyekkajsikamatih. 
<span class="verse" id="C13_3">3&#160;</span>Porke tla ok nonxikojmikih, iwa amo nonmoyekwikah iwa nonmoxexeloah, kijtosneki ok non tlaltikpaktlakah, porke nonkimokawiliah manomechyoltilana tlan kineki nomokuerpo kemi kichiwah nochteh n tlaltikpaktlakah. </div>
<div class='p'>
<span class="verse" id="C13_4">4&#160;</span>Porke ijkuak aka kijtoa: “Ne nika iwan Pablo”, iwa ok se kijtoa: “Ne nika iwan Apolos”. Tla ijkó nonkiyejyekoliah, nonkichiwah kemi kichiwah n tlaltikpaktlakah. </div>
<div class='p'>
<span class="verse" id="C13_5">5&#160;</span>Porke, ¿akin Pablo?, noso ¿akin Apolos? Tejwah sanwel tiktekitiliah Dios, iwa nomejwah ononkineltokakeh n Toteko ika tlan otomechmatiltijkeh. Yika, tejwah sanwel otikchijkeh n tekitl tlan Dios otechnawati matikchiwakah. </div>
<div class='p'>
<span class="verse" id="C13_6">6&#160;</span>Ne Pablo onitook, Apolos okaateki, pero Dios, Ye akin okiskalti. 
<span class="verse" id="C13_7">7&#160;</span>Ijkó kiné, akin tooka, iwa akin kiaatekia, amitla impati, yej Dios Akin kiskaltia n tlátoktli. </div>
<div class='p'>
<span class="verse" id="C13_8">8&#160;</span>Akin tooka iwa akin kiaatekia, san se impati, pero Dios kintlaxtlawis ijkó kemi otekitikeh. 
<span class="verse" id="C13_9">9&#160;</span>Porke tejwah san titlapalewijkeh itech iteki Dios, iwa nomejwah nonkateh kemi itlal non Dios kitekititok. </div>
<div class='p'>Nomejwah noiwa kemi se kali non Dios kimochijchiwilijtok. </div>
<div class='p'>
<span class="verse" id="C13_10">10&#160;</span>Ne Pablo nika kemi se kalchijchi, non Dios onechkawili maniktsimpewalti n kali, pero ok se okitlali makiskalti non kali. Iwa tinochteh moneki matiktlachilikah kenijki tikiskaltiskeh non kali. 
<span class="verse" id="C13_11">11&#160;</span>Porke amaka weletis kitsimpewaltis ok se kali, porke n atlátentli ya kajki iwa Ye n Cristo. 
<span class="verse" id="C13_12">12&#160;</span>Se kalchijchi weletis kiskaltis se kali ipan non atlátentli ika oro, plata ika temeh non tsotsotlanih, noso ika kuawitl, oasakatl noso akatl. 
<span class="verse" id="C13_13">13&#160;</span>Pero nochi tekitl non otikchijkeh motenextis itech n iksemi tonati, porke itech neká tonati toteki moyejyekos ika tletl, iwa nochi amokuali tekitl tlatlas iwa nochi kuali tekitl kixikos n tletl. 
<span class="verse" id="C13_14">14&#160;</span>Tla iteki se tlakatl kixikos n tletl, Dios kuali kitlaxtlawis. 
<span class="verse" id="C13_15">15&#160;</span>Pero tla iteki amo okixiko n tletl, kipolos nochi, pero weletis momakixtis kemi ijkuak aka tlakatl kicholilia n tletl. </div>
<div class='p'>
<span class="verse" id="C13_16">16&#160;</span>¿Mach amo nonkimatih nomejwah icha Dios, iwa Iespíritu Dios chantitok nomotech? 
<span class="verse" id="C13_17">17&#160;</span>Tla se tlakatl kixixinia itiopa Dios, Dios kipojpolos non tlakatl. Porke itiopa Dios tiochitok, iwa non tiopa nomejwah nonkimajmanah. </div>
<div class='p'>
<span class="verse" id="C13_18">18&#160;</span>Amaka mamokajkayawa. Tla aka momachilia semi ixtlamati itech nin tlaltíkpaktli, mamochiwa kemi se non amitla kimati, para ijkó yetos se non milák ixtlamati. 
<span class="verse" id="C13_19">19&#160;</span>Porke inmixtlamatilis n tlaltikpaktlakah amitla ipati ixpa n Dios. Kemi ijkuilitok: “Dios kinkajkawa n ixtlamatkeh mamokajkayawakah inselti.” <span class='rq'>Job 5:13 </span> </div>
<div class='p'>
<span class="verse" id="C13_20">20&#160;</span>Noiwa kijtoa: “N Toteko kimati intlayejyekolis n ixtlamatinih, amitla ipati.” </div>
<div class='p'><span class='rq'>Sal. 94:11 </span> </div>
<div class='p'>
<span class="verse" id="C13_21">21&#160;</span>Yika, amaka mamoweyijkamati por inmixtlamatilis n tlaltikpaktlakah, porke nochi tlan onka nomoaxka. </div>
<div class='li'>
<span class="verse" id="C13_22">22&#160;</span>Pablo, </div>
<div class='li'>Apolos, </div>
<div class='li'>Pedro, </div>
<div class='li'>n tlaltíkpaktli, </div>
<div class='li'>n yolílistli </div>
<div class='li'>n mikílistli, </div>
<div class='li'>tlan axa onka, </div>
<div class='li'>noso tlan satepa yetos, </div>
<div class='m'>nochi nomoaxka, 
<span class="verse" id="C13_23">23&#160;</span>iwa nomejwah nonteaxkawah inawak Cristo, iwa Cristo teaxka inawak Dios.  </div>
<div class='psalmlabel' id='C14_0'> 4</div>
<div class='s'>Inteki itlatitlanilwah Dios </div>
<div class='p'>
<span class="verse" id="C14_1">1&#160;</span>Ijkó moneki matechitakah n tlakah kemi titekitkeh de Cristo, iwa matiktematiltikah itlajtol Dios non otlaatitoka. 
<span class="verse" id="C14_2">2&#160;</span>Ijkó kiné, akin kiselia se tekitl, moneki mayeto yekmilajka. 
<span class="verse" id="C14_3">3&#160;</span>Pero ne mach nimotekipachoa tla nomejwah noso n tekiwajkeh de nin tlaltíkpaktli nechistlakoa. Iwa nion ne nimixewis nikijtos kox kuali noteki noso amó. 
<span class="verse" id="C14_4">4&#160;</span>Porke maya notlalnamikilis amo nechteilia, amo kijtosneki amo nikpia tlajtlákoli. Porke Noteko kijtos kox nitlajtlakole noso amó. 
<span class="verse" id="C14_5">5&#160;</span>Ijkó kiné, amaka san nima xiktlajtlakoltikah, yej ximochiakah maajsiki n tonati ijkuak Toteko wits iwa kinextis tlan tlaatitok itech iyolo n tlakatl, n Toteko kichiwas mamonexti tlan se okichi, ijkuakó se kiselis tlan okimotlanili. </div>
<div class='p'>
<span class="verse" id="C14_6">6&#160;</span>Nokniwah, ijkí nomechtlapowia para manomechpalewi. Ne Pablo yonomechajsikamatilti Apolos iwa ne san titekitkeh inawak Dios. Ijkí nomechtlapowia para amaka makixpanawi itlajkuilol Dios, iwa amaka makiweyili se tlamachti iwa ok se makitlawelita. 
<span class="verse" id="C14_7">7&#160;</span>Yika, ¿akin omitsili okachi miak timopati? ¿Mach amo Dios omitsmaktili nochi tlan tikpia? Iwa tla Ye omitsmaktili, ¿tleka timoweyilia kemi yaskia san te monewia otikmotlanili? </div>
<div class='p'>
<span class="verse" id="C14_8">8&#160;</span>Nomejwah ayakmitla nomechpoloa, ya nonkitlawelpiah nochi tlan ononkinekeh. Nomejwah yononmochijkeh wejweyi reyes, iwa tejwah onontechilkajkeh. ¡Nipakiskia tla de milajka nomejwah nonyaskiah wejweyi reyes, iwa ijkó titlanawatijtoskiah sansikah! 
<span class="verse" id="C14_9">9&#160;</span>Ne nikita ken yaskia Dios otechka sa iksemi tejwah akimeh titetlapowiah de itlajtol Dios. Tikateh kemi non ya kinmiktitiweh. Nochteh techmawisoah, asta n ángelteh iwa n tlaltikpaktlakah. 
<span class="verse" id="C14_10">10&#160;</span>N tlakah techitah mach ok ajsitok totlalnamikilis porke titlamachtiah de Cristo, pero nomejwah nonmomachiliah nonmixtlamatkeh itech itlajtol Cristo. Tejwah amo tichikawakeh, iwa nomejwah nonchikawakeh. N tlaltikpaktlakah techtlawelitah iwa nomejwah nomechtlakitah. 
<span class="verse" id="C14_11">11&#160;</span>Asta axa, tejwah tiapismikih, tiamikih iwa amo tikpiah tlan tikmokentiskeh, n tlakah techtlaijyowiltiah iwa amo tikpiah tocha, 
<span class="verse" id="C14_12">12&#160;</span>tisotlawah ijkuak titekitih ika tomawah. Ijkuak n tlakah fiero techtenewah, tejwah tiktlatlaujtiah Dios makintiochiwa, ijkuak techtotojtokah tejwah tikxikoah. 
<span class="verse" id="C14_13">13&#160;</span>Tla techpojpoah, tejwah tikinyeknotsah. Iwa asta axa n tlaltikpaktlakah techitah kemi se tlájsoli noso kemi itla non ayakmó kuali. </div>
<div class='p'>
<span class="verse" id="C14_14">14&#160;</span>Amo nomechtlajkuililia para nomechpijpinatis, yej para nomechnonotsas kemi nikinnonotsa nopilwah non nikintlasojtla. 
<span class="verse" id="C14_15">15&#160;</span>Porke maya nonkimpiaskeh májtlaktli mil temachtijkeh, amo nonkimpiah miakeh nomotajwah, ne onitlapewalti onomechmachti itemachtilis Cristo, yika ne onimochi kemi nomota. 
<span class="verse" id="C14_16">16&#160;</span>Ijkó kiné, nomechtlatlaujtia xikchiwakah ijkó kemi ne nikchiwa. </div>
<div class='p'>
<span class="verse" id="C14_17">17&#160;</span>Yika, nomechtitlanilia n Timoteo, nokone akin niktlasojtla itech Toteko. Ye nomechilnamiktis kenijki onínenki ixpa n Cristo, ijkó kemi niktemachtia kan moololoah n tokniwah non kineltokah Cristo Jesús. 
<span class="verse" id="C14_18">18&#160;</span>Sikimeh de nomejwah semi nonmoweyitlaliah, porke non kimoliah mach nias nomechitati. 
<span class="verse" id="C14_19">19&#160;</span>Pero, tla Dios kimonekiltia, nias nomechitati san nima. Ijkuakó nikitas kox milák kipiah weletílistli nekateh akimeh satlawel moweyiliah, noso san kimatih tlatlajtoah. 
<span class="verse" id="C14_20">20&#160;</span>Porke n tlakah non kimokawiliah Dios makinnawati amo san tlatlajtoah, yej kinextia ichikawalis Dios itech innemilis. 
<span class="verse" id="C14_21">21&#160;</span>¿Tlan nonkinekih? ¿Nonkinekih manomechtlaijyowiltiti?, noso ¿nonkinekih manomechtlapowiti ika tlasojtlálistli iwa ika tlájtoli yámanki?  </div>
<div class='psalmlabel' id='C15_0'> 5</div>
<div class='s'>Xiktotokakah n tlakatl non omonepano iwa ichawana </div>
<div class='p'>
<span class="verse" id="C15_1">1&#160;</span>Yomoma seme de nomejwah omonepano iwan ichawana. Nin se weyi tlajtlákoli, asta non amo kineltokah Dios mach para ijkó kichiwaskeh. </div>
<div class='p'>
<span class="verse" id="C15_2">2&#160;</span>¡Iwa maya ijkó nomejwah ok nonmoweyiliah! ¡Okachi kuali nonyetoskiah ika neyolkókoli! Akin okichi nin weyi tlajtlákoli xiktotokakah iwa ayakmó mamoseitili nomowah. 
<span class="verse" id="C15_3">3&#160;</span>Maya ne amo nika nomowah, noespíritu kajki nomowah, iwa yoniktlajtlakolti akin okichi non weyi tlajtlákoli, kemi ne niyetoskia ompa nomowah. 
<span class="verse" id="C15_4">4&#160;</span>Ximoololokah itech Itoka n Toteko Cristo Jesús, iwa ne niyetos nomowah itech noespíritu. Iwa iweletilis n Toteko yetos nomowah. 
<span class="verse" id="C15_5">5&#160;</span>Non tlakatl moneki makitemaktikah imak satanás para makitlaijyowilti ikuerpo, iwa ijkó n Toteko makimakixti iespíritu non tlakatl itech neká iksemi tonati ijkuak Cristo wits. </div>
<div class='p'>
<span class="verse" id="C15_6">6&#160;</span>Nomejwah amo ximoweyilikah ika tlan nonkichijtokeh. ¿Ayamó nonkikakih n tlájtoli non kijtoa: “Achitsi levadura kisamawa nochi n textli”? 
<span class="verse" id="C15_7">7&#160;</span>Yika, xikmokixtilikah nochi tlan nomechyolijtlakojtok, para xiyetokah kemi n paj non mokua itech ilwitl de paskuah, non kichijchiwah ika n yankuik textli non amo kipia levadura, porke Cristo okimiktijkeh topatka kemi n ichkatsi non okimiktiayah itech ilwitl de Paskua. </div>
<div class='p'>
<span class="verse" id="C15_8">8&#160;</span>Ijkó, n paj non kipia levadura kijtosneki ye n tlajtlákoli iwa nochi tlan amokuali se kichiwa. Okachi kuali matikchiwakah nin ilwitl de Paskua ika de milajka toyolo chipawak, iwa matiyetokah kemi n paj non amo kipia levadura. </div>
<div class='p'>
<span class="verse" id="C15_9">9&#160;</span>Itech non ok se noamatlajkuilol onomechili amo ximonelokah iwa non momekatiah. 
<span class="verse" id="C15_10">10&#160;</span>Ika tlan onomechili amo kijtosneki ximoxelokah de akimeh momekatijtinemih, n tominápisteh, n ichtekeh, noso akimeh kinweyiliah n diosmeh non san kinmachijchiwah, porke para ayakmó nonmowikaskeh inwah, san semi nonkikakajtewaskiah nin tlaltíkpaktli. 
<span class="verse" id="C15_11">11&#160;</span>Tlan ne oniknek nomechilis ye ni: Amo ximowikakah iwa akin kijtoa nomokni itech Cristo, iwa ok momekatijtinemi, noso tominápistli, noso kinweyilia diosmeh non kinmachijchiwah, noso xolópijtli, tláwanki, noso tlachtek, iwa non tlakatl nion amo íwa xitlakuakah. 
<span class="verse" id="C15_12">12&#160;</span>Porke ne amo oniwala onikintlajtlakoltiko non amo kixmatih Dios. Pero nomejwah moneki nonkintlajtlakoltiskeh n tlaneltokakeh non moololoah nomowah. 
<span class="verse" id="C15_13">13&#160;</span>Yika moneki xikkixtikah non tlajtlakole nomonawak.  </div>
<div class='psalmlabel' id='C16_0'> 6</div>
<div class='s'>Amo ximotejteilikah inmixpa n tekiwajkeh non amo kitlakitah Dios </div>
<div class='p'>
<span class="verse" id="C16_1">1&#160;</span>Ijkuak nomejwah nonkinekih nonmoteiliskeh iwan ok se tokni, ¿tleka nonmixewiah non yawih nonmotejteilitiweh ixpa se tekiwa non amo kitlakita Dios? Iwa amo non yawi ixpa se non tlayakantok non kineltokah Cristo Jesús. 
<span class="verse" id="C16_2">2&#160;</span>¿Mach amo nonkimatih nomejwah akimeh nonkitlakitah Dios nonkinmixkomakaskeh n tlaltikpaktlakah? Iwa tla nomejwah nonkinmixkomakaskeh, ¿mach amo nonweletiskeh nonkinyolsewiskeh akimeh moteiliah san ika amitla? 
<span class="verse" id="C16_3">3&#160;</span>¿Amo nonkimatih noiwa tikinmixkomakaskeh n ángelteh? ¡Tla ijkó, okachi tiweletiskeh tikinyolsewiskeh akimeh motejteiliah itech nin tlaltíkpaktli! 
<span class="verse" id="C16_4">4&#160;</span>Tla nonmokualaniah iwa aka ok se, ¿tleka nonmoteiliah ixpa n tekiwajkeh non amo kitlakitah Dios? 
<span class="verse" id="C16_5">5&#160;</span>Ijkí onomechili para xipinawakah. ¿Mach amo onka se nomokni tlaneltokak akin kimatis kenijki nomechnonotsas ijkuak nonmokualaniah? 
<span class="verse" id="C16_6">6&#160;</span>Ijkuak se tokni mokualania iwa ok se tokni, ¿kox kuali ka mawiah mamoteilitih innawak tekiwajkeh non amo kitlakitah Dios? </div>
<div class='p'>
<span class="verse" id="C16_7">7&#160;</span>De milajka, nomechilia, tla ok nonmokuakualaniah iwa n oksikimeh nomokniwah, sanenka nochi tlan ya nonkichiwah. Okachi kuali xikijyowikah tlan amokuali nomechtoktiah, noso xikmokawilikah manomechtlachtekikah. 
<span class="verse" id="C16_8">8&#160;</span>Pero nomejwah nonkichiwah tlan amo kuali iwa asta nonkintlachtekiliah nomokniwah. </div>
<div class='p'>
<span class="verse" id="C16_9">9&#160;</span>¿Mach amo nonkimatih akimeh amo yolchipawakeh amo weletis kalakiskeh kan Dios tlanawatijtok? Amo manomechkajkayawakah; porke nochteh akimeh </div>
<div class='li'>kochtinemih itech tlajtlákoli, </div>
<div class='li'>akimeh kinweyiliah diosmeh non kinmachijchiwah, </div>
<div class='li'>akimeh momekatijtinemih, </div>
<div class='li'>akimeh kichijtinemih tlan pitsotik iwa tetlajyalti, </div>
<div class='li'>n tlakah non kinmelewiah n tlakah, </div>
<div class='m'>
<span class="verse" id="C16_10">10&#160;</span>n tlachtekeh, </div>
<div class='li'>n tominápisteh, </div>
<div class='li'>n tlawankeh, </div>
<div class='li'>n tepojpojkeh, </div>
<div class='li'>iwa akimeh tekajkayawah para tlachtekiskeh, </div>
<div class='m'>mach kalakiskeh kan Dios tlanawatijtok. </div>
<div class='p'>
<span class="verse" id="C16_11">11&#160;</span>Sikimeh de nomejwah achto ijkó ononkichijtinemiah. Pero axa ya nonyolchipawakeh, iwa ya nonteaxkawah inawak Dios. Iwa axa Dios ya kajki nomowah, por Cristo Jesús iwa por Iespíritu Dios. </div>
<div class='s'>Amo matikpitsotilikah tokuerpo porke ika tikweyiliah Toteko </div>
<div class='p'>
<span class="verse" id="C16_12">12&#160;</span>Ijkí mijtoa: “Nochi tlan ne niknekis nikchiwas, weletis nikchiwas”, pero amo nochi nechpalewis. Milák weletis nikchiwas san tlan niknekis, pero amo nikmokawilis itla manechyoltilana. 
<span class="verse" id="C16_13">13&#160;</span>Nochi tlákuali omochi para totlalax, iwa totlalax para makiseli n tlákuali, pero se tonati Dios kimpojpolos san ken ome. Noijki tokuerpo amo omochijchi para matiawilnemikah, yej tokuerpo omochijchi para matikweyilikah n Toteko, iwa n Toteko machantito totech. 
<span class="verse" id="C16_14">14&#160;</span>Iwa ijkó kemi Dios okiyoliti n Toteko, noiwa tejwah techyolitis ika iweletilis. </div>
<div class='p'>
<span class="verse" id="C16_15">15&#160;</span>¿Mach amo nonkimatih nochteh nomejwah nonseititokeh itech ikuerpo n Cristo? Tla ijkó, ne akin niseititok itech ikuerpo n Cristo, ¿weletis nikseitiliti nokuerpo iwan ikuerpo se awilsiwatl? ¡Ayik! 
<span class="verse" id="C16_16">16&#160;</span>¿Mach amo nonkimatih ijkuak se tlakatl moseitilia iwan se awilsiwatl, mokopah san se kuerpo? Porke itlajkuilol Dios kijtoa: “Yejwah ome mochiwa san se.” 
<span class="verse" id="C16_17">17&#160;</span>Pero akin moseitilia iwan Toteko, mochiwa sa se itech espíritu. </div>
<div class='p'>
<span class="verse" id="C16_18">18&#160;</span>Xikcholilikah n awilnemílistli. Nochi tlajtlákoli tlan se kichiwa, mokawa pánixko itech ikuerpo, pero akin momekatia, tlajtlakolchiwa iwa inewia kijtlakoa ikuerpo. 
<span class="verse" id="C16_19">19&#160;</span>¿Amo nonkimatih nomokuerpo icha n Espíritu Santo non Dios onomechmák, iwa n Espíritu Santo yolitok nomotech? Iwa nomokuerpo mach ok nomoaxka, 
<span class="verse" id="C16_20">20&#160;</span>porke Dios onomechko saikpanoa patio. Yika, moneki nonkiweyijkachiwaskeh Dios ika nomokuerpo iwa ika nomoespíritu, porke nochi iaxka n Dios.  </div>
<div class='psalmlabel' id='C17_0'> 7</div>
<div class='s'>Ijkí moneki manemikah non yomonamiktijkeh </div>
<div class='p'>
<span class="verse" id="C17_1">1&#160;</span>Axa, manomechnankili tlan ononnechtlajtlanijkeh ijkuak ononnechtlajkuililijkeh. Milák, kuali ka tla se tlakatl amo monamiktis; 
<span class="verse" id="C17_2">2&#160;</span>pero kemi miakeh momekatiah, okachi kuali nochi tlakatl makipia isiwa, iwa nochi siwatl makipia iokich. 
<span class="verse" id="C17_3">3&#160;</span>N teokich moneki mamotemakti san iwa isiwa, iwa n tesiwa mamotemakti san iwa iokich. 
<span class="verse" id="C17_4">4&#160;</span>Porke n siwatl non ya kipia iokich, ikuerpo ayakmó iaxka, yej iaxka iokich. Noiwa n tlakatl non ya kipia isiwa, ikuerpo ayakmó iaxka, yej iaxka isiwa. 
<span class="verse" id="C17_5">5&#160;</span>Yika, amo ximonenekikah. Pero tla nonmomeh yononmoyekkajkeh nonkochiskeh nonmijixkoyah kanaj kech tonati para non motiotsajtsiliskeh, kuali ka. Pero satepa oksepa ximoseitilikah. Amo kichiwa ayakmó nonweletiskeh nonmoxikoskeh, iwa n satanás nomechyoltilanas para xitlajtlakolchiwakah. </div>
<div class='p'>
<span class="verse" id="C17_6">6&#160;</span>Tlan nomechilijtok, amo xikitakah kemi se tlanawátili, yej tla nonkitah kuali ka, ijkó xikchiwakah. 
<span class="verse" id="C17_7">7&#160;</span>Ne niknekiskia nochteh n tlakah mayetokah kemi ne, pero tisejsemeh Dios otechmajmák tlatlámantli toyalis. </div>
<div class='p'>
<span class="verse" id="C17_8">8&#160;</span>Yika, ne nikinmilia n telpochwewemeh iwa n iknosiwameh, okachi kuali mamokawakah inselti kemi ne. 
<span class="verse" id="C17_9">9&#160;</span>Pero tla amo nonmoxikoah, ximonamiktikah. Porke okachi kuali ximonamiktikah, para amo manomechyoltilana tlan kelewia nomokuerpo. </div>
<div class='p'>
<span class="verse" id="C17_10">10&#160;</span>Pero akimeh yomonamiktijkeh, ijkí nikinnawatia, n tesiwa amo makikajkawa iokich. Nin tlanawátili amo noaxka, yej Toteko Dios itlanawatil. 
<span class="verse" id="C17_11">11&#160;</span>Pero tla n tesiwa kikajkawa iokich, ayakmó oksepa mamonamikti, noso mamotlapojpolwi iwa n iokich, iwa n teokich amo makikajkawa isiwa. </div>
<div class='p'>
<span class="verse" id="C17_12">12&#160;</span>N oksikimeh, nikinmilia tlan ne nikyejyekolia; iwa amo tlan Toteko kijtoa: tla se tokni kipia isiwa amo tlaneltokak, pero isiwa kineki yetos íwa, non tokni amo makikajkawa isiwa. 
<span class="verse" id="C17_13">13&#160;</span>Iwa tla se siwatl kipia iokich amo tlaneltokak, iwa ye kineki yetos íwa, amo makikajkawa iokich. 
<span class="verse" id="C17_14">14&#160;</span>Porke n teokich non amo tlaneltokak kiselia itlatiochiwalis Dios por isiwa. Iwa n siwatl non amo tlaneltokak, kiselia itlatiochiwalis Dios por iokich. Tla amo ijkó yetoskia, nomopilwah mach kiseliskiah itlatiochiwalis Dios, pero axa yolchipawakeh. 
<span class="verse" id="C17_15">15&#160;</span>Pero tla n teokich noso n tesiwa non amo kineltokah Cristo, mochijchikawa kikajkawas se tokni, makikajkawa. Porke Dios otéchnotski para matiyetokah ika yolsewílistli. 
<span class="verse" id="C17_16">16&#160;</span>¿Ken tikmati te siwatl, kox weletis tikpalewis mokich iwa Dios kimakixtis? ¿Noso te tlakatl ken tikmati kox satepa Dios kimakixtis mosiwa? </div>
<div class='p'>
<span class="verse" id="C17_17">17&#160;</span>Tisejsemeh matipakikah ika tlan Toteko otechmajmák ijkó kemi ijkuak otéchnotski, nochi ni nikinnajnawatia n tokniwah tlaneltokakeh. 
<span class="verse" id="C17_18">18&#160;</span>Tla Dios kinotsas aka non ya kajki sirkunsidado, ijkó mamokawa. Iwa tla aka okínotski non ayamó kajki sirkunsidado ijkó mamokawa. 
<span class="verse" id="C17_19">19&#160;</span>Amitla ipati tla se kajki sirkunsidado noso amó, tlan milák ipati, matikintlakitakah itlanawatilwah Dios. 
<span class="verse" id="C17_20">20&#160;</span>Yika, nonsejsemeh mamokawa kemi ijkuak Dios okínotski. 
<span class="verse" id="C17_21">21&#160;</span>Tla aka okatka tlanémaktli<a href='#FN1' epub:type='noteref' class='noteref'>*</a> ijkuak okineltokak Cristo, amo mamotekipacho, pero tla aka weletis momakixtis imak iteko, mamomakixti. 
<span class="verse" id="C17_22">22&#160;</span>Akin okatka tlanémaktli ijkuak okínotski n Toteko, axa non tlakatl yomákiski iwa ya weletis kitekitilis n Toteko. Iwa akin omonawatiaya san ye inewia axa ya kajki kemi tlanémaktli inawak Cristo. 
<span class="verse" id="C17_23">23&#160;</span>Dios saikpanoa onomechko patío, ayakmó oksepa xikmokawilikah manomechchiwakah nontlanémakteh. 
<span class="verse" id="C17_24">24&#160;</span>Ijkó kiné nokniwah, ximokawakah ijkó kemi ijkuak Dios onoméchnotski. </div>
<div class='p'>
<span class="verse" id="C17_25">25&#160;</span>Para akimeh ayamó nonmonamiktiah, amo nikpia itla yankuik tlanawátili tlan Toteko nomechnawatia, pero kualiká tla nonkichiwaskeh tlan ne nikyejyekolia porke Dios ika itlasojtlalis nechyakana. 
<span class="verse" id="C17_26">26&#160;</span>Ne nikyejyekolia okachi kuali tla se tlakatl noso se siwatl mokawa kemi kajki, porke ninteh tonatijmeh saikpanoa owijkeh. 
<span class="verse" id="C17_27">27&#160;</span>Tla tikpia mosiwa, amo xikkajkawa, iwa tla ayamó tikpia mosiwa, amo xikmotemoli. 
<span class="verse" id="C17_28">28&#160;</span>Pero tla se tlakatl monamiktia, amo tlajtlakolchiwa, iwa tla se íchpochtli monamiktia, noiwa amo tlajtlakolchiwa. Pero akimeh monamiktiah, panoskeh itech miak tlaijyowílistli, ne niknekiskia amo ijkó mapanokah. </div>
<div class='p'>
<span class="verse" id="C17_29">29&#160;</span>Nokniwah, tlan ne nikneki xikajsikamatikah ye ni: ayakmó tikpiah miak tonati. Yika, akimeh ya kipiah insiwa manemikah kemi akimeh ayamó monamiktiah, para makitekitilikah n Toteko. 
<span class="verse" id="C17_30">30&#160;</span>Akimeh moyolkokojtokeh, manemikah kemi amo moyolkokojtoskiah; akimeh yolpaktokeh, manemikah kemi amo yolpaktoskiah; iwa akimeh motlajtlakowiah, makichiwakah kemi amo yetoskia inmaxka tlan okimokowijkeh. 
<span class="verse" id="C17_31">31&#160;</span>Akimeh kinyolpaktia tlan onka itech nin tlaltíkpaktli, ayakmó makimokawilikah makinyoltilanto; porke tlan onka itech nin tlaltíkpaktli, pojpoliwis. </div>
<div class='p'>
<span class="verse" id="C17_32">32&#160;</span>Ne niknekiskia amitla manomechtekipacho. Ijkuak se tlakatl ayamó monamiktia, okachi kitekipachoa kenijki kitekitilis n Toteko. 
<span class="verse" id="C17_33">33&#160;</span>Pero ijkuak yomonamikti, okachi kitekipachoa tlan onka itech nin tlaltíkpaktli para kipaktis isiwa, 
<span class="verse" id="C17_34">34&#160;</span>iwa itlayejyekolis xexelitok. N siwatl non ayamó kipia iokich iwa non ok íchpochtli okachi kitekipachoa kiyolpaktiskeh Toteko. Pero se siwatl non ya kipia iokich, okachi kitekipachoa tlan onka itech nin tlaltíkpaktli para kipaktis iokich. 
<span class="verse" id="C17_35">35&#160;</span>Nochi ni nomechilia para nomechpalewis, iwa amo para nomechtlakawaltis. Xinemikah ika nomoyolo chipawak para ijkó nochipa nonkitekitiliskeh n Toteko. </div>
<div class='p'>
<span class="verse" id="C17_36">36&#160;</span>Tla se teta, kiyejyekolia okachi kuali mamonamikti ichpoch porke ya kipia xiwitl, makikawili tla kiyejyekolia kuali tlan kichijtok. N íchpochtli weletis monamiktis iwa amo tlajtlakolchiwa. 
<span class="verse" id="C17_37">37&#160;</span>Pero tla ok se teta, kitlalia itech iyolo iwa kiyejyekolia okachi kuali amo mamonamikti ichpoch, kuali tlan kichiwa. 
<span class="verse" id="C17_38">38&#160;</span>Yika, tla se teta kitemaktia ichpoch mamonamikti, kuali ka. Pero tla se teta kineki ichpoch mamokawa iselti para kimopantis Dios, okachi kuali kichiwa. </div>
<div class='p'>
<span class="verse" id="C17_39">39&#160;</span>Se siwatl non ya kipia iokich kinawatijtos iokich tla ok onka. Pero tla iokich yomikki, n iknosiwatl weletis oksepa monamiktis iwa akin ye kinekis, pero mayeto se tlakatl non kineltoka Toteko Dios. 
<span class="verse" id="C17_40">40&#160;</span>Pero, tla ayakmó kinekis monamiktis, ne nikijtoa okachi kipias pakílistli. Ye ni tlan ne nikyejyekolia, ijkí nomechilia porke nikneltoka Iespíritu Dios onechinmák ninteh tlájtolteh para manomechnonotsa.  </div>
<div class='psalmlabel' id='C18_0'> 8</div>
<div class='s'>N tlákuali non se kimana </div>
<div class='p'>
<span class="verse" id="C18_1">1&#160;</span>Tlan axa nomechilis kox weletis nonkikuaskeh n tlákuali non nonkimanah. Tinochteh tikpiah ixtlamatílistli, n ixtlamatílistli san ika se moweyiliah. Pero n tlasojtlálistli kichikawa totlaneltokalis. 
<span class="verse" id="C18_2">2&#160;</span>Tla aka kimolia ya kimati itla, kitenextia ayamitla kimati kemi moneki kimatis. 
<span class="verse" id="C18_3">3&#160;</span>Pero tla aka kitlasojtla Dios, Dios kuali kiyekixmati. </div>
<div class='p'>
<span class="verse" id="C18_4">4&#160;</span>Yika, tla tikkuaskeh noso amo tikkuaskeh n nakatl non yokinmanilijkah n diosmeh non kinmachijchiwah, tikmatokeh amitla impati itech nin tlaltíkpaktli, porke sanwel se Dios onka. 
<span class="verse" id="C18_5">5&#160;</span>Porke maski mayetokah miakeh diosmeh iwa tekowajkeh kan ilwikak noso itech tlaltíkpaktli, 
<span class="verse" id="C18_6">6&#160;</span>tejwah san se Dios tikpiah, Totajtsi. Totajtsi okichijchi nochi tlan onka, iwa tejwah tiyolitokeh para Ye. Onka san se Toteko, Ye n Cristo Jesús. Iwa por Ye omochi nochi tlan onka itech nin tlaltíkpaktli, iwa tejwah noiwa tiyolitokeh por Ye. </div>
<div class='p'>
<span class="verse" id="C18_7">7&#160;</span>Pero amo nochteh n tlaneltokakeh kimatih. Sikimeh non yomomatkeh kinweyiliah diosmeh non kinmachijchiwah, ok kikuah n tlákuali non kinmaniliah nonteh diosmeh non kinmachijchiwah ika sokitl, iwa inmixtlamachilis ken amo chikawak, kimachiliah okichijkeh tlajtlákoli. 
<span class="verse" id="C18_8">8&#160;</span>Milák, tlan tikuah amo techyolchipawa inawak Dios. Porke amo okachi tiyolchipawatoskeh tla tikkuaskeh, nion okachi timotlajtlakoltiskeh tla amo tikkuaskeh. 
<span class="verse" id="C18_9">9&#160;</span>Pero ximotlachilikah amo xikchiwakah itla tlan ika weletis kitlajtlakolchiwaltis nomokni, non ayamó chikawak itlaneltokalis itech Cristo. 
<span class="verse" id="C18_10">10&#160;</span>Matikijtokah, tla se tokni non amo chikawak itlaneltokalis mitsita titlakuajtok kan kintlamaniliah n diosmeh non san kinmachijchiwah, ye weletis moyolchikawas kikuas tlan te tikkuajtok. 
<span class="verse" id="C18_11">11&#160;</span>Iwa kemi te ya tikmati, tikchiwa mamoixpolo mokni non ayamó chikawak itlaneltokalis itech Cristo Jesús, Akin omikki por ye. 
<span class="verse" id="C18_12">12&#160;</span>Ijkó kiné, ijkuak tikinkojkoa intlayejyekolis mokniwah non ayamó chikawak intlaneltokalis, nomejwah nontlajtlakolchijtokeh inawak Cristo. 
<span class="verse" id="C18_13">13&#160;</span>Yika, tla niktlajtlakolchiwaltia se nokni ika tlan nikkua, ayik nikkuas non nakatl, para amo maniktlajtlakolchiwalti nokni.  </div>
<div class='psalmlabel' id='C19_0'> 9</div>
<div class='s'>Tlan kichiwa se itlatematilti Cristo </div>
<div class='p'>
<span class="verse" id="C19_1">1&#160;</span>¿Mach amo niweletis nikchiwas tlan oksikimeh tlatematiltijkeh kichiwah, iwa nikmotlanilis tlan yejwah kimotlaniliah? Ne onikitak n Toteko Jesús, iwa nomejwah ononkineltokakeh ijkuak onomechmatilti itlajtol Toteko. 
<span class="verse" id="C19_2">2&#160;</span>Tla innawak oksikimeh ne amo nitlatitlánili, para nomejwah ne nitlatitlánili, porke nomejwah ononkineltokakeh Cristo Jesús ijkuak ne onomechmachti, iwa ika noni nomotech motenextia noteki milák nitlatitlánili. </div>
<div class='p'>
<span class="verse" id="C19_3">3&#160;</span>Tla aka amo kipaktia tlan nikchiwa, ijkí nimotlajtolpalewis: 
<span class="verse" id="C19_4">4&#160;</span>Kemi nitlatitlánili weletis nikmomajsewis iwa nikonis nochi tlan nechmakaskeh, 
<span class="verse" id="C19_5">5&#160;</span>noiwa niweletis nikwikatinemis se nosiwa non kineltoka Cristo Jesús, ijkó kemi kichiwah n oksikimeh itlatitlanilwah Dios, ikniwah n Toteko, iwa Pedro. 
<span class="verse" id="C19_6">6&#160;</span>¿Noso nonkiyejyekoliah san ne iwa Bernabé tikpia titekitiskeh para tikmotlaniliskeh tlan tikkuaskeh? 
<span class="verse" id="C19_7">7&#160;</span>Tla aka tekititok kemi soldado, amo kipia ok se iteki para ika tlakuas. Akin kitooka uvas, noiwa kinkua. Akin tlajpia ¿amo koni lechi ijkuak tlapatska? 
<span class="verse" id="C19_8">8&#160;</span>Iwa amo xikmolikah san ne nikyejyekolia tlan nomechilijtok, porke itech itlanawatil Moisés noiwa ijkó kijtoa. 
<span class="verse" id="C19_9">9&#160;</span>Itech itlanawatil Moisés ijkuilitok: “Amo xiktlalili itempoxa n toro ijkuak kitlaksa n trigo.” <span class='rq'>Dt. 25:4 </span> </div>
<div class='p'>Dios amo ijkó okijto, por kintekipachoa n torojteh, 
<span class="verse" id="C19_10">10&#160;</span>yej techajsikamatiltia. Nin tlanawátili omoijkuilo para matimopalewikah. Porke akin kitekiti n tlali iwa akin pixka, mochiah ika pakílistli para kiseliskeh tlan inmaxka. 
<span class="verse" id="C19_11">11&#160;</span>Yika, tla tejwah otiktookakeh itlajtol Dios itech nomoyolo, ijkó noiwa weletis tikseliskeh itla tlan ika tipanotoskeh. 
<span class="verse" id="C19_12">12&#160;</span>Tla oksikimeh tlamachtijkeh nonkinmakah tlan ika panotoskeh, nomejwah okachi moneki techpalewiskeh. </div>
<div class='p'>Pero tejwah amo tomechtlajtlaniliah techpalewikah. Yej nochi tikxikojtiwitseh, para amo tiktsakuiliskeh n kualitlájtoli non temakixtia. 
<span class="verse" id="C19_13">13&#160;</span>Nomejwah kuali nonkimatokeh, akimeh tekitih kan Weyi Tiopa, kikuah tlan onka itech tiopa, iwa akimeh tlayektlaliah kan artal kan se tlamana, kiseliah tlan kimanah. 
<span class="verse" id="C19_14">14&#160;</span>Ijkó noiwa, Toteko otlanawati akimeh kitemachtijtinemih itlajtol, mapanotiwiah ika tlan kinmakah akimeh kinmachtiah. 
<span class="verse" id="C19_15">15&#160;</span>Pero ne amo oniktekitilti nomonawak nin tlanawátili, amo ijkí nomechtlajkuililia para techmakakah itla. ¡Okachi kuali manimiki pero amo manikpolo nin pakílistli non nikpia! </div>
<div class='p'>
<span class="verse" id="C19_16">16&#160;</span>Ne amo nimosijsinia por niktetlapowia n kualitlájtoli non temakixtia. Porke notech powi maniktetlapowi. ¡Nimialma tla amo oniktetlapowi! 
<span class="verse" id="C19_17">17&#160;</span>Yika, tla nitlamachtijtinemi porke nechpaktia nitlamachtijtinemis, nikmotlanilis notlatliokolil. Pero tla nitlamachtia porke onechnawatijkeh, trato nitlamachtijtinemis, porke Dios onechmaktili nin tekitl. 
<span class="verse" id="C19_18">18&#160;</span>Ijkó kiné, ¿katlie notlaxtlawil? Ne nikselia notlaxtlawil ijkuak niktetlapowia n kualitlájtoli iwa amitla niktlani. Ijkó nikchiwa iwa amo nikintlajtlanilia tlan yonikmotlanili por niktetlapowia itlajtol Dios. </div>
<div class='p'>
<span class="verse" id="C19_19">19&#160;</span>Maya amaka inawak niteaxkatitok, ne nimoteaxkatia inmixpa n nochteh, para okachi miakeh manikintlaneltokti. 
<span class="verse" id="C19_20">20&#160;</span>Ijkuak nika iwan judíojteh nimochiwa kemi nijudío, para manikintlaneltokti inawak Cristo, akimeh kitlakitah intlanawatil, maya ne ayakmó niktlakita n tlanawatílistli nikchiwa kemi niktlakitaskia, para nikintlaneltoktis akimeh kitlakitah non tlanawatílistli. 
<span class="verse" id="C19_21">21&#160;</span>Ijkó noiwa, ijkuak nika iwa non amo kitlakitah intlanawatil, nimochiwa kemi yejwah, maya nikmatok moneki niktlakitas itlanawatil Dios, porke nika itech itlanawatil Cristo. 
<span class="verse" id="C19_22">22&#160;</span>Ijkuak nika iwa non ayamó chikawak intlaneltokalis ne nikinmoiknitia, ne ijkó nimochiwa para makineltokakah Cristo iwa para sikimeh mamomakixtikah. 
<span class="verse" id="C19_23">23&#160;</span>Ne ijkó nikchiwa para miakeh makikakikah n kualitlájtoli, iwa ne noiwa manikseli n tlatiochiwálistli, non kualika nin kualitlájtoli. </div>
<div class='p'>
<span class="verse" id="C19_24">24&#160;</span>Nomejwah kuali nonkimatih ijkuak se motleloa kan motlatlanih, miakeh motleloah, pero sanwel se tlatlani iwa sanwel ye kiselia n tlatliokólili. Ijkó nomejwah ximotlelokah iwa xitlatlanikah. 
<span class="verse" id="C19_25">25&#160;</span>Nochteh akimeh motlatlanih, momalwiah para amitla makinkojko. Ijkó kichiwah san por kinekih kitlaniskeh se korona non kinkuaonakiltiah iwa sa niman waki. Pero tejwah timochijchikawah para tikseliskeh se tlatliokólili non ayik piliwis. 
<span class="verse" id="C19_26">26&#160;</span>Pero ne mach nimotleloa san ken wetsi, nion sanenka nimotekilmaka kemi niktekilmakatoskia n ejekatl, 
<span class="verse" id="C19_27">27&#160;</span>yej niknajnawatia nokuerpo iwa niktoktia manechtlakita, para amo san ne nonewia nimokawas kala, ijkuak yotlanki onikinmachti oksikimeh.  </div>
<div class='psalmlabel' id='C110_0'> 10</div>
<div class='s'>Pablo kinnonotsa amo makinweyilikah diosmeh non san kinmachijchiwah </div>
<div class='p'>
<span class="verse" id="C110_1">1&#160;</span>Nokniwah, nikneki xikmatikah, ya wejkawitl towejkatatawah onenkeh itlampa se mextli, iwa nochteh opanokeh itlajko n weyi atl non itoka chichiltik. 
<span class="verse" id="C110_2">2&#160;</span>Ijkó nochteh omokuaatekijkeh itech mextli iwa itech weyi atl para techyakanas Moisés. 
<span class="verse" id="C110_3">3&#160;</span>Iwa nochteh okisepanmajsewijkeh n tlákuali non owaltemok de ilwikak non Dios okintitlanili. 
<span class="verse" id="C110_4">4&#160;</span>Iwa nochteh okonikeh san se atl. Porke okoniayah n atl non omextoka itech non Tetl, iwa non Tetl oyaya inwah. Iwa non Tetl Ye n Cristo. 
<span class="verse" id="C110_5">5&#160;</span>Pero san ome okipaktijkeh Dios, yika nochteh non oksikimeh omijmikeh kan tlaltejtéyinki. </div>
<div class='p'>
<span class="verse" id="C110_6">6&#160;</span>Nochi ni otlamochi para tejwah matikkajsikamatikah, para amo matiknekikah tlan amokuali, kemi yejwah okichijkeh. 
<span class="verse" id="C110_7">7&#160;</span>Yika, nomejwah amo xikinweyilikah diosmeh non san kinmachijchiwah, kemi sikimeh okichijkeh. Itlajkuilol Dios kijtoa: “Yejwah omotlajtlalijkeh, otlakuajkeh iwa otlawankeh iwa satepa omijtotijkeh inmixpa in diostsitsiwah.” <span class='rq'>Éx. 32:6 </span> 
<span class="verse" id="C110_8">8&#160;</span>Amo matimomekatikah kemi sikimeh de yejwah okichijkeh, iwa omikeh sempóali iwa eyi mil (23,000) san itech se tonati. 
<span class="verse" id="C110_9">9&#160;</span>Nion amo matikyejyekokah n Toteko, kemi sikimeh de yejwah okichijkeh, iwa omikkeh ijkuak okinkuajkuajkeh n koameh. 
<span class="verse" id="C110_10">10&#160;</span>Nion xikixtokilikah Dios kemi sikimeh okichijkeh, yika okinmijmikti n ángel non temiktiani. </div>
<div class='p'>
<span class="verse" id="C110_11">11&#160;</span>Nochi ni okijyowijkeh towejkatatawah. Omoijkuilo itech tiotlajkuíloli para matikilnamiktokah iwa amo ijkó matikchiwakah, tejwah akimeh tiyolitokeh itech ninteh iksemi tonatijmeh. 
<span class="verse" id="C110_12">12&#160;</span>Yika, akin kimolia amitla weletis kitlajtlakolchiwaltis, kuali mamotlakxili iwa mamotlachili para amo matlajtlakolchiwa. 
<span class="verse" id="C110_13">13&#160;</span>Nochi tlan nomechyoltilana, noiwa mochiwah nochteh n tlaltikpaktlakah. Pero kemi Dios nochipa kiyekchiwa tlan kijtoa, Ye amo kitekawilis manomechyoltilana okachi tla ayakmó nontlaxikoah. Ye nomechilis kenomi nonmakisaskeh, iwa ijkó nontlaxikoskeh. </div>
<div class='p'>
<span class="verse" id="C110_14">14&#160;</span>Yika, notlasojikniwah amo xikinweyijkachiwakah diosmeh non san kinmachijchiwah. 
<span class="verse" id="C110_15">15&#160;</span>Ne nomechtlapowia porke nikmati nonteajsikamatkeh, nomejwah xikyejyekolikah tlan nomechilia. 
<span class="verse" id="C110_16">16&#160;</span>Ijkuak tiktlajtlaniliah Dios makitiochiwa n vino non tikonih itech isena n Toteko, tiknextiah timoseitilijtokeh iwan Cristo por iesso non okitoya. Iwa ijkuak tiksepanmajsewiah n paj non tiktlapanah, tiknextiah Cristo okitemák ikuerpo iwa omikki topatka. 
<span class="verse" id="C110_17">17&#160;</span>Maya tejwah timiaktikeh, tinochteh tikkuah san se paj, yika timochiwah san se kuerpo. </div>
<div class='p'>
<span class="verse" id="C110_18">18&#160;</span>Xikinmitakah n tlakah de Israel, akimeh kikuah tlan yokimankeh itech artal, yejwah moseitiliah ika tlan kimanah kan artal. 
<span class="verse" id="C110_19">19&#160;</span>¿Tlan nikijtoa? N “dios” non san kinmachijchiwah amitla ipati, nion amitla ipati tlan se kimana iyakapa non “dios”. 
<span class="verse" id="C110_20">20&#160;</span>Akimeh kitlamaniliah non “dios” kitlamaniliah n demóniojteh iwa amo Dios, iwa ne amo nikneki xikinmoiknitikah akimeh kintlamanilia n demóniojteh. 
<span class="verse" id="C110_21">21&#160;</span>Mach weletis nonkoniskeh itech ikopa n Toteko, iwa itech inkopa n demóniojteh. Nion weletis nontlakuaskeh itech imesa n Toteko, iwa itech inmesa n demóniojteh. 
<span class="verse" id="C110_22">22&#160;</span>Noso, ¿nonkinekih machawati n Toteko? ¿Kox tejwah okachi tichikawakeh ke Ye? </div>
<div class='s'>Matikimpalewikah akimeh ayamó chikawak intlaneltokalis </div>
<div class='p'>
<span class="verse" id="C110_23">23&#160;</span>Milák, tejwah weletis tikchiwaskeh san tlan tejwah tiknekiskeh pero amo nochi techpalewis. Weletis tikchiwaskeh san tlan tejwah tiknekiskeh pero amo techpalewis para okachi mamochikawa totlaneltokalis. 
<span class="verse" id="C110_24">24&#160;</span>Amaka mamotekipacho tlan ye kineki kichiwas, yej noiwa mamotekipacho kenomi kinyolchikawas oksikimeh. </div>
<div class='p'>
<span class="verse" id="C110_25">25&#160;</span>Nomejwah weletis nonkikuaskeh nochi n nakatl non monamaka tiánkistli, iwa amitla xitlajtlanikah, para amo manomechyolkuajto nomotlalnamikilis. 
<span class="verse" id="C110_26">26&#160;</span>Porke n tlaltíkpaktli, iwa nochi tlan onka itech, iaxka n Toteko. </div>
<div class='p'>
<span class="verse" id="C110_27">27&#160;</span>Tla aka non amo tlaneltokak nomechtlalwia xitlakuatih icha, xikkuakah nochi tlan nomechmakas. Amo xiktlajtlanikah kox okimanki, para amo manomechyolkuajto nomotlalnamikilis. 
<span class="verse" id="C110_28">28&#160;</span>Pero tla aka nomechilia: “Nin nakatl yokinmanilijkah n diosmeh non san kinmachijchiwah.” Ijkuakó kiné amo xikkua non nakatl, para amo tiktlajtlakolchiwaltis akin ijkó omitsili, iwa para amo tikkojkos itlalnamikilis. 
<span class="verse" id="C110_29">29&#160;</span>Nomechtlapowijtok de intlannamikilis oksikimeh, amo nomotlalnamikilis. </div>
<div class='p'>“¿Tleka amo niweleti nikchiwa tlan ne nikmolia kuali ka, san por ok se kiyejyekolia amokuali?” 
<span class="verse" id="C110_30">30&#160;</span>Tla niktlasojkamati Dios ijkuak itla nikmomajsewia, ¿tleka nechpojpoah ijkuak nikkua? 
<span class="verse" id="C110_31">31&#160;</span>Ijkó, tla nontlakuah, noso nonkonih, noso itla ok se nonkichiwah, nochi xikchiwakah para nonkiweyijkachiwaskeh n Totajtsi Dios. 
<span class="verse" id="C110_32">32&#160;</span>Amitla xikchiwakah non ika nonkintoktiskeh matlajtlakolchiwakah n judíojteh, noso se non amo judío, noso se non ya kitlakita Dios. 
<span class="verse" id="C110_33">33&#160;</span>Ne niktemolia kenijki nikimpaktis nochteh. Amo nikmotemolia san tlan ne nechpalewis, yej tlan oksikimeh kimpalewis para mamomakixtikah.  </div>
<div class='psalmlabel' id='C111_0'> 11</div>
<div class='p'>
<span class="verse" id="C111_1">1&#160;</span>Nomejwah xikchiwakah tlan ne nikchiwa, porke ne nikchiwa tlan Cristo okichi. </div>
<div class='s'>Kenijki moneki mayetokah n siwameh kan nonmoololoah </div>
<div class='p'>
<span class="verse" id="C111_2">2&#160;</span>Nokniwah, nipaki nomowah porke nochipa nonnechilnamiktokeh iwa nonkitlakitah n tlamachtílistli non onomechmachti. 
<span class="verse" id="C111_3">3&#160;</span>Nikneki xikajsikamatikah Cristo Ye n tlayákanki, itech nochi tlakatl non kitlakita. Iwa n teokich ye akin kiyakana isiwa, ijkó kemi Dios kinawatia Cristo. 
<span class="verse" id="C111_4">4&#160;</span>Tla se tlakatl mokuatlakentia ijkuak motiotsajtsilia noso ijkuak kitemachtia n Tlájtoli de Dios, kijtosneki amo kitlakita Cristo. 
<span class="verse" id="C111_5">5&#160;</span>Pero tla se siwatl amo mokuatlakentia ijkuak motiotsajtsilia noso ijkuak kijtoa itla tlájtoli non Dios okimák, kipijpinatia iokich, porke tla ijkó kichiwa kijtosneki kemi kuaxintoskia. 
<span class="verse" id="C111_6">6&#160;</span>Tla se siwatl amo mokuatlakentia, okachi kuali makimotekili nochi itsonkal. Pero tla pinawa mokuaximas, mamokuatlakenti. 
<span class="verse" id="C111_7">7&#160;</span>N tlakatl amo moneki mamokuatlakenti, porke ye kitenextia itlachialis iwa iweyijkachiwalis Dios. Pero n siwatl kitenextia iweyilis n tlakatl. 
<span class="verse" id="C111_8">8&#160;</span>Porke ijkuak Dios okichijchi n tlakatl, amo okikixti itech siwatl, yej n siwatl, okikixti itech tlakatl. 
<span class="verse" id="C111_9">9&#160;</span>Dios amo okichijchi n tlakatl para n siwatl, yej okichijchi n siwatl para n tlakatl. 
<span class="verse" id="C111_10">10&#160;</span>Yika, moneki n siwatl mamokuatlakenti para makitakah n ángelteh milák kitlakita iokich. 
<span class="verse" id="C111_11">11&#160;</span>Maya ijkó, inawak Toteko nion tlakatl nion siwatl ijixkoyantitokeh. 
<span class="verse" id="C111_12">12&#160;</span>Porke maya n siwatl walewatok itech tlakatl, noiwa n tlakatl tlakati itech siwatl. Pero nochi walewa de Dios. </div>
<div class='p'>
<span class="verse" id="C111_13">13&#160;</span>Nomejwah xikyejyekolikah kox kuali tla se siwatl amo mokuatlakentia keman motiotsajtsilia. 
<span class="verse" id="C111_14">14&#160;</span>Totlalnamikilis techilia tepinati tla se tlakatl nemis ika itsonkal weyak. 
<span class="verse" id="C111_15">15&#160;</span>Pero n siwatl amo tepinati makipia itsonkal weyak, porke Dios okimák itsonkal para ika mamokuatsakua. 
<span class="verse" id="C111_16">16&#160;</span>Pero tla aka kineki kixnamikis nin tlamachtílistli, makimati tejwah nion itlaneltokawah Dios, tikixmatih ok se tlamachtílistli. </div>
<div class='s'>Sikimeh de Corinto mach okitlakitayah isena n Toteko </div>
<div class='p'>
<span class="verse" id="C111_17">17&#160;</span>Ne nikneki nomechilis amo nechpaktia tlan nonkichiwah, porke ijkuak nonmoololoah amo nonmoyolchikawah, yej nonkintlawelitah n oksikimeh. 
<span class="verse" id="C111_18">18&#160;</span>Ijkuak nonmoololoah, nikkaki nonmoxexeloah, iwa mati nikneltoka. 
<span class="verse" id="C111_19">19&#160;</span>Porke moneki nonmoxexeloskeh para ijkó mamota akimeh de milajka kitlakitah Dios. <span class='rq'>Mt. 13:24-30 </span> 
<span class="verse" id="C111_20">20&#160;</span>Yika, ijkuak nonmoololoah para nonkimomajsewiskeh isena n Toteko, mach ok ye tlan nonkichiwah. 
<span class="verse" id="C111_21">21&#160;</span>Porke ijkuak nonmotlamajsewiah, pewa nonmoijixkoyantiah iwa nonkimotlatlaniliah tlan nonkimomajsewiskeh. Ijkó sikimeh mokawah apismiktokeh iwa oksikimeh asta mowintiah. 
<span class="verse" id="C111_22">22&#160;</span>¿Mach amo nonkipiah nomocha kan weletis nontlakuaskeh iwa nonkoniskeh? Yika nomechilia, ijkuak ijkó nonkichiwah, nonkiteititiah mach nonkintlasojtlah nomokniwah, iwa nonkimpijpinatiah akimeh amitla kipiah. Iwa axa, ¿tlan weletis nomechilis? ¿Nomechilis kuali tlan nonkichiwah? ¡Kan mayeto kuali! </div>
<div class='s'>Isena n Toteko Jesús </div>
<div class='r'>(Mt. 26:26-29; Mr. 14:22-25; Lc. 22:14-20) </div>
<div class='p'>
<span class="verse" id="C111_23">23&#160;</span>Porke tlan Toteko otechititi, ye noni tlan ne nomechmachtia: Non yúali ijkuak kitemaktiskiah n Toteko Jesús, okónanki n paj, 
<span class="verse" id="C111_24">24&#160;</span>iwa ijkuak yomotlasojkama inawak Dios, okitlápanki n paj iwa okijto: “Xikmomajsewikah; Ye ni nokuerpo non niktemaka por nomejwah. Ijkí xikchiwakah para nonnechilnamikiskeh.” 
<span class="verse" id="C111_25">25&#160;</span>Ijkó noiwa, ijkuak yomotlamajsewijkeh, okónanki n vino iwa okijto: “Nin vino ye noesso tlan ika timoyekkawah, ijkuak nonkoniskeh, techilnamikikah.” 
<span class="verse" id="C111_26">26&#160;</span>Nochipa ijkuak nonkikuaskeh nin paj iwa nonkoniskeh nin vino, nomejwah nonkinextiah imikilis n Toteko Jesús, asta Ye walmuikas. </div>
<div class='s'>Kenomi moneki se kimomajsewis isena n Toteko </div>
<div class='p'>
<span class="verse" id="C111_27">27&#160;</span>Ijkó kiné, akin kikua n paj noso koni ivino n Toteko Jesús, pero amo kemi Toteko kimonekiltia, tlajtlakolchiwa inawak ikuerpo iwa iesso n Toteko Cristo Jesús. 
<span class="verse" id="C111_28">28&#160;</span>Yika, nomejwah nomonewiah ximoyejyekokah kox kuali nomotlayejyekolis inawak Dios ijkuak ya nonkimomajsewiskeh n paj iwa ya nonkonitiweh n vino. 
<span class="verse" id="C111_29">29&#160;</span>Dios kitlaijyowiltis akin kikuas non paj noso konis non vino, porke amo kitlakita imikilis n Toteko Cristo. 
<span class="verse" id="C111_30">30&#160;</span>Yika miakeh nomokniwah amo chikawakeh, sikimeh nochipa mokokoah, iwa sikimeh yomikkeh.<a href='#FN2' epub:type='noteref' class='noteref'>*</a> 
<span class="verse" id="C111_31">31&#160;</span>Pero tla san tejwah timotlakitaskiah, amaka techtlajtlakoltiskia. 
<span class="verse" id="C111_32">32&#160;</span>Pero ijkuak techtlajtlakoltia n Toteko, Ye techtlaijyowiltiah, para amo matechtlaijyowiltikah iwa non amo kineltokah. </div>
<div class='p'>
<span class="verse" id="C111_33">33&#160;</span>Yika, nokniwah, ijkuak nonmoololoah para nonkimomajsewiskeh isena n Toteko Jesús, ximochiakah non nochteh para sansikah nonmotlamajsewiskeh. 
<span class="verse" id="C111_34">34&#160;</span>Tla aka xitlatla, matlakuajtewa icha, para ijkó Dios amo manomechtlajtlakolti porke amo ye tlan nonkichiwah ijkuak nonmoololoah. </div>
<div class='p'>Oksiki nikyektlalis ijkuak nomechonitati.  </div>
<div class='psalmlabel' id='C112_0'> 12</div>
<div class='s'>N weletílistli non techmaka n Espíritu </div>
<div class='p'>
<span class="verse" id="C112_1">1&#160;</span>Nokniwah, nikneki xikmatikah ke n Espíritu techmajmaka iweletilis tinochteh. 
<span class="verse" id="C112_2">2&#160;</span>Nomejwah kuali nonkimatih, ijkuak ayamó ononkineltokayah Cristo Jesús, onomechtoktiayah xikinweyilikah diosmeh non kinmachijchiwah iwa amo tlajtoah. 
<span class="verse" id="C112_3">3&#160;</span>Yika, axa nikneki kuali xikmatikah akin tlajtoa ika iweletilis n Espíritu amo weletis kiwijwikaltis n Cristo Jesús. Noiwa akin amo tlajtoa ika iweletilis n Espíritu, mach weletis kijtos, “¡Jesús, Ye Noteko!” </div>
<div class='p'>
<span class="verse" id="C112_4">4&#160;</span>Onka tlatlámantli tlatliokólili non se weletis kiselis, pero san se Espíritu akin kitemaka. 
<span class="verse" id="C112_5">5&#160;</span>Onka tlatlámantli toteki tlan ika weletis tiktekichiwiliskeh, pero onka san se Toteko. 
<span class="verse" id="C112_6">6&#160;</span>Weletis tikchiwaskeh san miak, pero onka san se Dios akin kichiwa nochi tekitl intech n tlakah. 
<span class="verse" id="C112_7">7&#160;</span>N Espíritu sejse kinmaka se weletílistli para manomechompalewi. </div>
<div class='li'>
<span class="verse" id="C112_8">8&#160;</span>Sikimeh n Espíritu kinmaka weletílistli para matetlapowikah ika ixtlamatílistli. </div>
<div class='li'>Iwa oksikimeh kinmaka weletílistli para matlajtokah tlan oksikimeh amo okimatiah. </div>
<div class='li'>
<span class="verse" id="C112_9">9&#160;</span>Iwa oksikimeh, n Espíritu kinmaka weletílistli para matlaneltokakah. </div>
<div class='li'>Oksikimeh kiseliah weletílistli para makimpajtikah kokoxkeh san ika se Espíritu. </div>
<div class='li'>
<span class="verse" id="C112_10">10&#160;</span>Oksikimeh, n Espíritu kinmaka weletílistli para makinchiwakah milagros, </div>
<div class='li'>iwa oksikimeh para matetlapowikah tlan Dios kineki matikchiwakah. </div>
<div class='li'>Oksikimeh, n Espíritu kinchiwa mayetokah ixtlamatkeh para makimatikah katliejmeh tlajtojtokeh ika Espíritu iwa katliejmeh amó. </div>
<div class='li'>Oksikimeh, n Espíritu Santo kinmaka weletílistli para matlajtokah ika oksikimeh tlájtolteh. </div>
<div class='li'>Iwa oksikimeh, n Espíritu kinmaka weletílistli para makinmajsikamatikah nonteh tlájtolteh yankuikeh iwa makijtokah tlanón kijtosnekih. </div>
<div class='m'>
<span class="verse" id="C112_11">11&#160;</span>Pero nochi noni kichiwa non san Ye se Espíritu, Akin kinxejxelilia iweletilis nochteh ijkó kemi Ye kimonekiltia. </div>
<div class='s'>Tinochteh tikateh san itech se kuerpo </div>
<div class='p'>
<span class="verse" id="C112_12">12&#160;</span>Cristo kemi se kuerpo non kimpia miakeh iomiowah, iwa ninteh iomiowah maya miakeh kimajmana san se kuerpo. 
<span class="verse" id="C112_13">13&#160;</span>Porke tejwah tinochteh, tla tiyetoskeh tijudíojteh noso amo tijudíojteh, titlanémakteh noso amó, ijkuak otimokuaatekijkeh, axa ya tikmajmana san se kuerpo porke tikpiah san se Espíritu, iwa tinochteh otitlaonikeh san itech non Espíritu. </div>
<div class='p'>
<span class="verse" id="C112_14">14&#160;</span>Se kuerpo amo majmantok san ika se omitl, yej ika miakeh omiomeh. 
<span class="verse" id="C112_15">15&#160;</span>Tla se tokxi kijtoskia: “Ne amo nimaitl, yika ne amo niteaxka itech nin kuerpo”, amo por noni ayakmó yetos teaxka itech non kuerpo. 
<span class="verse" id="C112_16">16&#160;</span>Iwa tla se tonakas kijtoskia: “Ne amo niixtololotl, yika ne amo niteaxka itech nin kuerpo”, amo por noni ayakmó yetos teaxka itech non kuerpo. 
<span class="verse" id="C112_17">17&#160;</span>Yika, tla nochi n kuerpo yaskia ixtololotl, ¿kenomi titlakakiskiah? Noso tla nochi n kuerpo yaskia nákastli, ¿kenomi titlaijnekuiskiah? 
<span class="verse" id="C112_18">18&#160;</span>Pero Dios okimájmanki tokuerpo kemi Ye okimonekilti. 
<span class="verse" id="C112_19">19&#160;</span>Tla nochi tokuerpo yaskia ixtololotl, ¿kenomi yaskia tokuerpo? 
<span class="verse" id="C112_20">20&#160;</span>Yika, maya tikpiah toma, tonakas, toixtololo noso tokxi, san se kuerpo tikpiah. </div>
<div class='p'>
<span class="verse" id="C112_21">21&#160;</span>Toixtololo amo weletis kilis n toma: “Amo techpoloa”; nion totsonteko weletis kinmilis tokxiwah: “Amo nonnechpoloah.” 
<span class="verse" id="C112_22">22&#160;</span>Mach ijkó, porke tlan itech tokuerpo tikmoliah amo chikawak, ye tlan okachi moneki. 
<span class="verse" id="C112_23">23&#160;</span>Tlan tikmoliah amo weyi kijtosneki itech tokuerpo, ye tlan okachi tikmokuitlawiah. Iwa tlan itech tokuerpo nikmolia amo okachi ipati, ye tlan okachi tikyektlakentia. 
<span class="verse" id="C112_24">24&#160;</span>Porke tlan okachi kualtsi itech tokuerpo, amo moneki matikyekchijchiwakah. Ijkó Dios okiyekchijchi tokuerpo para tlan tikmoliah amo okachi ipati, moneki mamotlakita okachi. 
<span class="verse" id="C112_25">25&#160;</span>Ijkó okichijchi para amo mamoxexelo tokuerpo, yej nochi tlan kimajmantok tokuerpo mamosepantlachilikah. 
<span class="verse" id="C112_26">26&#160;</span>Yika, ijkuak se tokxi noso se toma mokokoa, nochi tokuerpo tlaijyowia. Iwa tla se tokxi noso se toma okachi tikmokuitlawiah, nochi tokuerpo mokawa ika pakílistli. </div>
<div class='p'>
<span class="verse" id="C112_27">27&#160;</span>Ijkó kiné, nochteh nomejwah nonkimajmanah ikuerpo n Cristo, iwa non sejsemeh non sasalitokeh itech non kuerpo. </div>
<div class='p'>
<span class="verse" id="C112_28">28&#160;</span>Ijkó, Dios okinmajmak tlatlamantli tekitl non Ye okinpéjpenki. Achto, okintlali </div>
<div class='q'>tlatematiltijkeh, </div>
<div class='q'>satepa non kitematiltiah itlajtol Dios non Ye kinmilia makitematiltikah, </div>
<div class='q'>satepa, tlamachtijkeh, </div>
<div class='q'>satepa, non kinchiwah milagros, </div>
<div class='q'>satepa, non kimpajtiah kokoxkeh, </div>
<div class='q'>oksikimeh non tlapalewiah, </div>
<div class='q'>oksikimeh non tlayakana, </div>
<div class='q'>iwa oksikimeh matlajtokah ika oksikimeh tlájtolteh. </div>
<div class='m'>
<span class="verse" id="C112_29">29&#160;</span>Xikitakah, amo nochteh tlatematiltijkeh, nion amo nochteh profetas. Amo nochteh tlamachtijkeh, nion amo nochteh kinchiwah milagros. 
<span class="verse" id="C112_30">30&#160;</span>Amo nochteh okiselijkeh weletílistli para kimpajtiskeh kokoxkeh, amo nochteh tlajtoah ika oksikimeh tlájtolteh, nion amo nochteh weletih kiteajsikamatiltiah tlan kijtoah nonteh tlájtolteh. 
<span class="verse" id="C112_31">31&#160;</span>Nomejwah xiktlajtlanilikah manomechmaka tlan okachi kuali itlatliokolil Dios. </div>
<div class='p'>Pero ne nomechititis ok se nemílistli tlan okachi ipati.  </div>
<div class='psalmlabel' id='C113_0'> 13</div>
<div class='s'>N tlasojtlálistli okachi weyi kijtosneki </div>
<div class='p'>
<span class="verse" id="C113_1">1&#160;</span>Tla ne nitlajtoa ika intlajtol nochteh n tlaltikpaktlakah iwa ika intlajtol n ángelteh, pero amo nitetlasojtla, notlajtol amitla ipati, yej san tekuini, noso san chalani kemi se tépostli. 
<span class="verse" id="C113_2">2&#160;</span>Tla nikselia itlajtol Dios, iwa nikajsikamatiskia nochi tlan oksikimeh amo kajsikamatih, iwa niyetoskia satlawel niixtlamati, iwa tla nitlaneltokaskia asta nikinmijkuanis tepemeh, pero amo nitetlasojtla, amitla nopati. 
<span class="verse" id="C113_3">3&#160;</span>Tla nikxejxeloa nochi tlan nikpia, iwa tla nimotemaktia manechchichinokah, pero amo nitetlasojtla, amitla nopati. </div>
<div class='p'>
<span class="verse" id="C113_4">4&#160;</span>Akin tetlasojtla, kimati texikoa; semi yolyámanki iwa amo xikojmiki; amo xankuatl nion moweyilia. 
<span class="verse" id="C113_5">5&#160;</span>Amo tlawijwikaltia nion kitemoa san tlan ye kipaktia; amo kimati kualani nion tekokolia. 
<span class="verse" id="C113_6">6&#160;</span>Amo paki ijkuak kinmita oksikimeh tlaijyowiah por intlajtlakol, yej paki ijkuak pankisa tlan milák. 
<span class="verse" id="C113_7">7&#160;</span>Akin tetlasojtla nochi kijyowia, nochi kineltoka, kimati moyekchia iwa nochi kixikoa. </div>
<div class='p'>
<span class="verse" id="C113_8">8&#160;</span>N tlasojtlálistli ayik tlamis. Pero ajsiki tonati akimeh omotlapowiaya iwan Dios ayakmó motlapowiskeh íwa, nion ayakmakah tlajtos ika oksikimeh tlájtolteh, nion ayakmó motekitiltis n ixtlamatílistli. 
<span class="verse" id="C113_9">9&#160;</span>Porke san siki tikmatokeh, iwa ijkuak tlajtoa Dios, san siki tikteajsikamatiltiah. 
<span class="verse" id="C113_10">10&#160;</span>Pero ijkuak nochi tikajsikamatiskeh, ijkuakó tlamis nochi non amo moteajsikamati. </div>
<div class='p'>
<span class="verse" id="C113_11">11&#160;</span>Ijkuak onikatka ni chokotsi, onitlajtoaya, onikyejyekoliaya iwa onitlaajsikamatia kemi nichokotsi. Pero ijkuak onimochi nitlakatl, onika tlan onikchiwaya ijkuak onikatka nichokotsi. 
<span class="verse" id="C113_12">12&#160;</span>Ijkó noiwa, axa titlachiah kemi itla non amo moyekita itech se teskatl. Pero itech n iksemi tonati, timoixtlajtlataskeh. Axa san achitsi nikixmati, pero ijkuakó nikyekixmatis, ijkó kemi Dios nechyekixmati. 
<span class="verse" id="C113_13">13&#160;</span>Ijkó kiné, nochipa tikpiaskeh tlaneltokálistli, noiwa tikpiaskeh tlan itech timoyolchikajtoskeh iwa nochipa timotlasojtlaskeh. Pero tlan okachi ipati itech ninteh eyi, ye n tlasojtlálistli.  </div>
<div class='psalmlabel' id='C114_0'> 14</div>
<div class='s'>Pablo kinnonotsa akimeh tlajtoah ika oksikimeh tlájtolteh </div>
<div class='p'>
<span class="verse" id="C114_1">1&#160;</span>Ijkó kiné, nomejwah okachi ximotlasojtlakah, iwa xiktlajtlanilikah n Espíritu manomechpalewi para kuali nonkiteajsikamatiltiskeh itlajtol Dios. 
<span class="verse" id="C114_2">2&#160;</span>Porke akin tlajtoa ika ok se tlájtoli, motlapowia iwan Dios iwa amo iwan tokniwah, porke amaka kajsikamati tlan kijtoa. Non tokni tlajtoa ika n Espíritu, pero amaka kajsikamati. 
<span class="verse" id="C114_3">3&#160;</span>Pero akin kitematiltia tlan Dios kineki makimatikah, okachi kinmiskaltilia intlaneltokalis, kinyolchikawa iwa kinyolsewia. 
<span class="verse" id="C114_4">4&#160;</span>Akin tlajtoa ika ok se tlájtoli, san ye mochikawa itlaneltokalis. Pero akin kiteajsikamatiltia tlan Dios okili makinnextili n tlaneltokakeh, okachi kinmiskaltiliah intlaneltokalis iwa kinchikawa. </div>
<div class='p'>
<span class="verse" id="C114_5">5&#160;</span>Ne niknekiskia nochteh nomejwah xitlajtokah ika oksikimeh tlájtolteh. Pero okachi niknekiskia xikteajsikamatiltikah tlan Dios kineki xikmatikah. Porke okachi ipati matikteajsikamatiltikah tlan Dios kineki matikmatikah iwa amo san matitlajtokah ika oksikimeh tlájtolteh. Pero tla nonweletih nonkinmajsikamatiltiah nonteh tlájtolteh, kuali ka, para mamoskalti intlaneltokalis n tokniwah tlaneltokakeh. 
<span class="verse" id="C114_6">6&#160;</span>Yika nokniwah, mach itla ipati tla nias iwa pewas nomechtlapowis ika oksikimeh tlájtolteh, ejé nomechpalewiskia tla nomechnextiliskia itla yankuik noso itla tlan Dios kineki xikmatikah. </div>
<div class='p'>
<span class="verse" id="C114_7">7&#160;</span>Xikkakikah: tla se arpa iwa se akatlapítsali kipiaskiah san se tlatsotsonálistli, amo tikmatiskiah katlie kitsotsontokeh. 
<span class="verse" id="C114_8">8&#160;</span>Ijkuak motekilmakatiweh, tla n tlapítsali amo moyekkaki, n soldados amo motlatlaliah. 
<span class="verse" id="C114_9">9&#160;</span>Noijkó nomejwah: tla itech nomotlajtol amo nonkijtoah tlájtoli tlan weletis moajsikamatis, ¿kenijki aka weletis kajsikamatis tlan nonkijtoah? Tla ijkó nontlajtoah, tlan nonkijtoah san kiwika n ejekatl iwa amo tepalewia. 
<span class="verse" id="C114_10">10&#160;</span>Itech nin tlaltíkpaktli nochteh n tlaltikpaktlakah kipiah intlajtol, iwa nochi tlájtoli moajsikamatih kan ijkó tlajtoah. 
<span class="verse" id="C114_11">11&#160;</span>Pero tla ne amo nikajsikamatis itlajtol ijkuak aka nechtlapowia, ne nikitas kemi se non amo chanti itech noaltepeu, iwa ye noijkó nechitas. 
<span class="verse" id="C114_12">12&#160;</span>Yika, tla nomejwah satlawel nonmochijchikawah nonkichiwaskeh nochi tekitl, okachi kuali xikpankixtikah n tekitl non ika weletis nonkimpalewiskeh nomokniwah tlaneltokakeh. </div>
<div class='p'>
<span class="verse" id="C114_13">13&#160;</span>Yika, ijkuak aka tlajtoa ika ok se tlájtoli, makitlajtlanili Dios maweleti makinmajsikamatilti tlan kijtosneki non tlájtoli. 
<span class="verse" id="C114_14">14&#160;</span>Porke tla nimotiotsajtsilia ika se tlájtoli non amaka kixmati, nimotiotsajtsilia itech noespíritu, pero itech notlalnamikilis amitla mokawa. 
<span class="verse" id="C114_15">15&#160;</span>¿Tlanón nikchiwas kiné? Nimotiotsajtsilis ika noespíritu pero noiwa ika notlalnamikilis. Nitlakuikas ika noespíritu, pero noiwa ika notlalnamikilis. 
<span class="verse" id="C114_16">16&#160;</span>Porke tla tikweyilia Dios san ika moespíritu, mokni akin mitskaktok amo weletis moseitilis itech motiotsajtsilis, porke amo kajsikamati tlanón tikijtoa. 
<span class="verse" id="C114_17">17&#160;</span>Yika, maya kualtsi timotiotsajtsilia ijkuak timotlasojkamati inawak Dios, mokni akin mitskaktok mach itla kipalewia para okachi matlaneltoka. 
<span class="verse" id="C114_18">18&#160;</span>Nimotlasojkamati inawak Dios porke niweleti nitlajtoa ika oksikimeh tlájtolteh, okachi ke nomejwah. 
<span class="verse" id="C114_19">19&#160;</span>Pero ijkuak nimoseitilia iwa n tokniwah non kineltokah Cristo Jesús, okachi nikwelita nikijtos san kanaj mákuili tlájtoli non kuali makajsikamatikah, iwa amo májtlaktli mil tlájtolteh non amo weletis kajsikamatiskeh. </div>
<div class='p'>
<span class="verse" id="C114_20">20&#160;</span>Nokniwah, amo xitlayejyekolikah kemi pípilteh. Xiyetokah kemi pípilteh ijkuak kichiwah tlan amokuali, pero xitlalnamiktokah kemi tlakah yekmilajkameh. 
<span class="verse" id="C114_21">21&#160;</span>Itech tiotlajkuíloli kijtoa: “Nikintitlanis tlakah non tlajtoah ika oksikimeh tlájtolteh para makinnonotsakah ninteh tlakah. Maya ijkó nikchiwas, ninteh tlakah amo nechkakiskeh kijtoa n Toteko.” <span class='rq'>Is. 28:11 </span> 
<span class="verse" id="C114_22">22&#160;</span>Ijkó kiné, ijkuak Dios kichiwa aka matlajto ika ok se tlájtoli, kintlajtlachialtia non ayamó kineltokah Cristo iwa amo non yokineltokakeh. Pero akin weleti kinmajsikamatiltia itlajtol Dios, kimpalewia n tokniwah non kineltokah Cristo iwa amó non ayamó kineltokah. 
<span class="verse" id="C114_23">23&#160;</span>Yika, ijkuak nonmoololoah nomejwah non yononkineltokakeh Cristo iwa non nochteh pewa non motiotsajtsiliah ika oksikimeh tlájtolteh, iwa onkalakih sikimeh non ayamó kineltokah Dios, ¿amo kimoliskeh yononkuatlapolojkeh? 
<span class="verse" id="C114_24">24&#160;</span>Pero tla non nochteh nonkiteajsikamatiltijtokeh tlan Dios kineki xikmatikah, iwa kalaki se non ayamó kineltoka Dios, ye motlajtlakoltis iwa moyolpatlas ijkuak kikakis nochi tlan nomejwah nonkijtoah. 
<span class="verse" id="C114_25">25&#160;</span>Ijkó nochi tlan kitlaatijtok itech iyolo monextis, ijkuakó ye motlankuaketsas iwa kiweyilis Dios, iwa kijtos Dios milák kajki nomowah. </div>
<div class='s'>Nochi mamochiwa kemi moneki </div>
<div class='p'>
<span class="verse" id="C114_26">26&#160;</span>Ijkó kiné nokniwah, ye ni tlan moneki nonkichiwaskeh ijkuak nonmoololoskeh: sikimeh makintlakuikakah salmos, oksikimeh matlamachtikah, oksikimeh makitematiltikah tlan achto Dios okitlaatijtoka iwa axa okinnextili, oksikimeh matlajtokah ika oksikimeh tlájtolteh, iwa oksikimeh makinteajsikamatiltikah nonteh oksikimeh tlájtolteh. Nochi ni mamochiwa para makimpalewi n tokniwah makineltokakah Cristo Jesús. 
<span class="verse" id="C114_27">27&#160;</span>Iwa tla onkateh non tlajtoah ika oksikimeh tlájtolteh, matlajtokah san kanaj ome noso eyi, iwa se por se. Pero aka makiteajsikamatilti tlan kijtojtokeh. 
<span class="verse" id="C114_28">28&#160;</span>Pero tla amaka weleti kinteajsikamatiltia nonteh tlájtolteh, okachi kuali amaka matlajto ika nonteh oksikimeh tlájtolteh, yej san mamotlapowikah iwan Dios itech inyolo. 
<span class="verse" id="C114_29">29&#160;</span>Ijkó noiwa, tla onkateh akimeh weletih kiteajsikamatiltiah tlan Dios kinmatiltia, san kanaj ome noso eyi matlajtokah, iwa n oksikimeh kuali makitakah kox milák tlan okijtojkeh. 
<span class="verse" id="C114_30">30&#160;</span>Pero tla Dios kimaka ok se tlájtoli se tokni non ompa ewatok, non tlajtojtok ayakmó matlajto. 
<span class="verse" id="C114_31">31&#160;</span>Ijkó, nochteh nomejwah akimeh nonkiseliah itlajtol Dios, moneki se por se matlajtokah. Iwa ijkó nochteh makajsikah iwa mamoyolchikajtiwiah. 
<span class="verse" id="C114_32">32&#160;</span>Ijkuak se espíritu kinextilia itla tlájtoli aka tiotlajto, ye kinawatia non espíritu iwa n tiotlajto weletis tlajtos noso amó. 
<span class="verse" id="C114_33">33&#160;</span>Porke Dios mach kiwilita san nochteh matlajtokah porke mach tikmatiskeh tlan kijtoah, Ye kiwilita nochi kuali matikyekchiwakah. </div>
<div class='p'>Ijkó kemi kichiwah kan moololoah n oksikimeh tokniwah non kineltokah Cristo Jesús, 
<span class="verse" id="C114_34">34&#160;</span>n siwameh amo matlajtokah kan nonmoololoah, yejwah san matlakaktokah, iwa matetlakitakah, kemi kijtoa itlanawatilis Dios. 
<span class="verse" id="C114_35">35&#160;</span>Tla n siwameh kinekih itla kimatiskeh, makintlajtlanikah inmokich itech kali, porke amokuali se siwatl amo matetlakita kan nonmoololoah. </div>
<div class='p'>
<span class="verse" id="C114_36">36&#160;</span>Xikilnamikikah, itlajtol Dios amo achto owala nomonawak, nion mach san nomejwah akimeh ononkiselijkeh. 
<span class="verse" id="C114_37">37&#160;</span>Tla aka kimolia milák kineltoka Dios, noso kimolia Iespíritu Dios kiyakana, makitlakita tlan nomechtlajkuililijtok. 
<span class="verse" id="C114_38">38&#160;</span>Pero tla amo kitlakita tlan ne nomechtlajkuililia, noiwa amo xiktlakitakah itemachtilis. </div>
<div class='p'>
<span class="verse" id="C114_39">39&#160;</span>Nokniwah, xiktlawelnekikah nonkiteixmatiltiskeh itlajtol Dios, iwa amo xikintlakawaltikah akimeh tlajtoah ika oksikimeh tlájtolteh. 
<span class="verse" id="C114_40">40&#160;</span>Pero nochi xikyekchiwakah ika kuali iwa kemi moneki.  </div>
<div class='psalmlabel' id='C115_0'> 15</div>
<div class='s'>Cristo Jesús omoyoliti </div>
<div class='p'>
<span class="verse" id="C115_1">1&#160;</span>Nokniwah, nikneki xikilnamikikah n kualitlájtoli non ne onomechmatilti. Ye ni n kualitlájtoli non nomejwah ononkiselijkeh, iwa axa itech nontlakxilitokeh. 
<span class="verse" id="C115_2">2&#160;</span>Noiwa ika nin kualitlájtoli nomejwah nonmomakixtiskeh, tla nonkineltokaskeh tlan onomechmatilti, iwa tla amo sanenka onontlaneltokakeh. </div>
<div class='p'>
<span class="verse" id="C115_3">3&#160;</span>Ne onomechmachti tlan achto ne onechmachtijkeh. Ijkuak tejwah otitlajtlakolchiwayah, Cristo omikki topatka kemi yokijtojka itlajkuilol Dios. 
<span class="verse" id="C115_4">4&#160;</span>Okitookakeh, iwa ipan eyi tonati omoyoliti, ijkó kemi noiwa yokijtojka n tiotlajkuíloli, 
<span class="verse" id="C115_5">5&#160;</span>iwa ijkuak omoyoliti, achto okimonextili n Pedro<a href='#FN3' epub:type='noteref' class='noteref'>*</a>, iwa satepa okinmonextili n májtlaktli iwa n ome tlatematiltijkeh. 
<span class="verse" id="C115_6">6&#160;</span>Okachi satepa okinmonextili mákuili siento tokniwah. Miakeh ok onkateh, iwa sikimeh yomikkeh. 
<span class="verse" id="C115_7">7&#160;</span>Satepa okimonextili n Jacobo, iwa satepa nochteh n tlatematiltijkeh. </div>
<div class='p'>
<span class="verse" id="C115_8">8&#160;</span>Sa iksemi, ne noiwa onechmonextili, kemi se konetl non yopanok tonati para tlakatis. 
<span class="verse" id="C115_9">9&#160;</span>Porke ne innawak n oksikimeh tlatematiltijkeh okachi amitla nopati, iwa nion amo nechnamiki manechnotsakah nitlatematilti, porke yowejka onikintlaijyowiltijtínenki akimeh okineltokayah Cristo. 
<span class="verse" id="C115_10">10&#160;</span>Pero ken Dios onechtlasojtlak axa ni itlatematilti. Iwa iteiknomatilis nonawak amo sanenka, porke innawak n oksikimeh tlatematiltijkeh, ne okachi yonitekitik. Pero amo ne onikchi, yej Dios ika iteiknomatilis non kajki nowa. 
<span class="verse" id="C115_11">11&#160;</span>Iwa maya yejwah otetlapowijkeh, noso ne onitetlapowi, san ye n temachtílistli non ika ononkineltokakeh Cristo. </div>
<div class='s'>N tonati ijkuak Dios kinyolitis non yomikkeh </div>
<div class='p'>
<span class="verse" id="C115_12">12&#160;</span>Pero tla tejwah tomechmachtiah Cristo omoyoliti de kan mikemeh, ¿tleka sikimeh nonkijtoah ke non yomikkeh mach ok moyolitiskeh? 
<span class="verse" id="C115_13">13&#160;</span>Porke tla non yomikkeh ayakmó moyolitiskeh, kijtosneki Cristo mach omoyoliti. 
<span class="verse" id="C115_14">14&#160;</span>Tla Cristo amo omoyoliti, tlan tejwah titetlapowiah amitla ipati, iwa nomotlaneltokalis amitla ipati. 
<span class="verse" id="C115_15">15&#160;</span>Tla Cristo amo omoyoliti, tejwah timochiwah titekajkayajkeh, porke tejwah yotitetlapowijkeh Dios okiyoliti n Cristo, iwa tla non yomikkeh ayakmó moyolitiah kijtosneki amo milák Dios okiyoliti n Cristo. 
<span class="verse" id="C115_16">16&#160;</span>Porke tla non yomikkeh ayakmó weletih moyolitiah, nion Cristo omoyoliti. 
<span class="verse" id="C115_17">17&#160;</span>Iwa tla Cristo amo omoyoliti, sanenka nomotlaneltokalis iwa ok nonkateh itech nomotlajtlakol. 
<span class="verse" id="C115_18">18&#160;</span>Noiwa tla ijkó yetoskia, non yomikkeh iwa okineltokakeh Cristo, opolikeh. 
<span class="verse" id="C115_19">19&#160;</span>Tla tikneltokah ke Cristo techpalewia sanwel ijkuak tiyolitokeh itech nin tlaltíkpaktli, timiálmasteh iwa okachi amitla topatih innawak nochteh n tlaltikpaktlakah. </div>
<div class='p'>
<span class="verse" id="C115_20">20&#160;</span>De milajka, ¡Cristo omikki iwa omoyoliti! Ye omochi Akin achto omoyoliti para ayakmó mikkis. Axa kuali tikmatokeh, akimeh yomikkeh, moyolitiskeh. 
<span class="verse" id="C115_21">21&#160;</span>Porke ijkó yej n mikílistli owala por se tlakatl (Adán), ijkó noiwa por se tlakatl (Jesús) moyolitiskeh non yomikkeh. 
<span class="verse" id="C115_22">22&#160;</span>Ijkó kemi nochteh n tlaltikpaktlakah mikkih porke walewatokeh de Adán, ijkó noiwa nochteh akimeh tiktlakitah Cristo, nochipa yolitoskeh por Ye. 
<span class="verse" id="C115_23">23&#160;</span>Pero nochteh motojtokatiaskeh kemi Dios kineki: Achto Cristo omoyoliti, satepa, ijkuak Ye walmuikas, nochteh iaxkawah, moyolitiskeh. 
<span class="verse" id="C115_24">24&#160;</span>Ijkuakó waltlajtlamis nin tlaltíkpaktli. Non tonati Cristo kimpojpolos nochteh n wejweyi tlayakankeh, n tekiwajkeh iwan chikawálisteh non kateh ilwikak. Ijkuakó kinmaktilis Itajtsi Dios nochteh akimeh okineltokakeh. 
<span class="verse" id="C115_25">25&#160;</span>Porke Cristo pewas tlanawatis asta ijkuak Dios kintlalilis itlampa ikxiwah nochteh akimeh okikokoliayah. 
<span class="verse" id="C115_26">26&#160;</span>Iwa ikokolikni non sa iksemi kipojpolos ye n mikílistli. Porke Dios okitlali nochi itlampa ikxiwah n Cristo. 
<span class="verse" id="C115_27">27&#160;</span>N tiotlajkuíloli kijtoa: Dios nochi okimaktili para makinawatijto, amo kijtosneki noiwa kinawatijtos Dios, porke Ye Akin nochi okimaktili n Cristo. <span class='rq'>Sal. 8:6 </span> 
<span class="verse" id="C115_28">28&#160;</span>Ijkuak Cristo ya nochi kinawatijtos, Ye inewia motemaktis inawak Dios Akin nochi okimaktili. Ijkuakó Dios, kinawatijtos nochi tlan onka. </div>
<div class='p'>
<span class="verse" id="C115_29">29&#160;</span>Tla non yomikkeh ayakmó moyolitiskeh, ¿tleka sikimeh mokuaatekiah impatka non yomikkeh? Tla amo nonkineltokah ke non yomikkeh moyolitiskeh ¿tleka ijkó nonkichiwah? </div>
<div class='p'>
<span class="verse" id="C115_30">30&#160;</span>¿Tleka tejwah tikateh imak n owijkayotl? 
<span class="verse" id="C115_31">31&#160;</span>Maya ijkó, niyolpakmiki porke yononkineltokakeh Cristo Jesús Toteko. 
<span class="verse" id="C115_32">32&#160;</span>Ijkuak onikatka Éfeso, miakeh tlakah onechixnamikeh kemi yaskiah yolkameh tekuanimeh. Pero ¿tlan onikmotlanili? Tla milák non yomikkeh ayakmó moyolitiskeh, okachi kuali matikchiwakah kemi sikimeh kijtoah: </div>
<div class='q'>Matitlakuakah iwa matikonikah, porke mostla timikiskeh. <span class='rq'>Is. 22:13 </span> </div>
<div class='p'>
<span class="verse" id="C115_33">33&#160;</span>Amo xikmokawilikah manomechkajkayawakah. Kemi kijtoa se tlájtoli: </div>
<div class='q'>Tla nonnemiskeh iwa akimeh kichiwah tlan amokuali, kipatlaskeh nomotlayejyekolis iwa nomechijtlakoskeh. <span class='rq'>Pr. 22:25 </span> </div>
<div class='m'>
<span class="verse" id="C115_34">34&#160;</span>Nomejwah ximoyolpatlakah iwa ximilajkanemikah, iwa ayakmó xitlajtlakolchiwakah, porke non sikimeh amo kixmati Dios. Ijkí nomechilia para xipinawakah. </div>
<div class='s'>Kenomi moyolitiskeh non yomikkeh </div>
<div class='p'>
<span class="verse" id="C115_35">35&#160;</span>Chamo aka tlajtlanis: “¿Kenomi, moyolitiskeh non yomikkeh? ¿Tlan kuerpo kipiaskeh?” 
<span class="verse" id="C115_36">36&#160;</span>San kuatlapolojtok akin ijkó tlajtlani. Porke ijkuak itla xínachtli kitookah, achto palani ijtik tlali iwa satepa ixwa. 
<span class="verse" id="C115_37">37&#160;</span>Amo motooka ixiujyo n tlátoktli, yej nonkitookah itla xínachtli de trigo noso ok se xínachtli. 
<span class="verse" id="C115_38">38&#160;</span>Iwa ijkuak ixwa n tlátoktli, Dios kimaka ixiujyotsi kemi Ye kimonekiltia, iwa sejsen xínachtli tlatlámantli moxiujyotia. 
<span class="verse" id="C115_39">39&#160;</span>Amo nochi nakatl san se intlachialis kipiah: n tlakah, n yolkameh, n totomeh, iwa n michimeh, nochteh tlatlámantli innakayo kipiah. 
<span class="verse" id="C115_40">40&#160;</span>Kan ilwikak iwa kan tlaltíkpaktli onkateh kuerpos, pero non kateh kan ilwikak kipiah mawistílistli iwa non kateh kan tlaltíkpaktli ok se inkualtsinyo. 
<span class="verse" id="C115_41">41&#160;</span>Itlawilnextilis n tonati, mach kemi itlawilnextilis n metsi, noijkó intlawilnextilis n sítlalteh mach kemi itlawilnextilis n tonati iwa n metsi, iwa nochteh n sítlalteh tlatlámantli intlawilnextilis kipiah. 
<span class="verse" id="C115_42">42&#160;</span>Ijkó tlamochiwas ijkuak moyolitiskeh non yomikkeh. Kintookah iwa palani, pero majkokuis se kuerpo non ayakmó ijtlakawis. 
<span class="verse" id="C115_43">43&#160;</span>Ijkuak kitookah se miketl satlawel kinyolkokoah, pero ijkuak moyolitis non miketl, kipias mawistílistli. Tlan kitookah wijwixtik, moyolitia ika chikawálistli. 
<span class="verse" id="C115_44">44&#160;</span>Kitookah se tlakatl de nin tlaltíkpaktli, pero moyolitia se tlakatl de ilwikak. </div>
<div class='p'>Tla onkateh tlaltikpaktlakah, noiwa onkateh tlakah de ilwikak. 
<span class="verse" id="C115_45">45&#160;</span>N tiotlajkuíloli kijtoa: Non achto tlakatl itoka Adán, omochi se tlakatl non oyolitoka. </div>
<div class='p'>Pero non sa iksemi Adán, Ye n Cristo non kichiwa se mayolito. 
<span class="verse" id="C115_46">46&#160;</span>Yika, amo achto tikseliah tokuerpo de ilwikak, yej achto tikseliah tokuerpo de nin tlaltíkpaktli, iwa satepa tokuerpo de ilwikak. 
<span class="verse" id="C115_47">47&#160;</span>Non sikinika tlakatl, <span class='rq'>Adán</span>, Dios okichijchi ika tlali, itech nin tlaltíkpaktli. Pero n ojpatiah tlakatl Ye Toteko walewatok de ilwikak. 
<span class="verse" id="C115_48">48&#160;</span>N tlaltikpaktlakah kateh kemi Adán akin chijchitok ika tlali. Pero n tlakah non nemih kemi Dios kimonekiltia, yetoskeh kemi Cristo non walewatok de ilwikak. 
<span class="verse" id="C115_49">49&#160;</span>Se mota kemi tlakatl de nin tlali, noijkó se motas kemi non owala de ilwikak. </div>
<div class='p'>
<span class="verse" id="C115_50">50&#160;</span>Nokniwah, nikneki nomechilis, tonakayo iwan toesso mach weletis kintlaxkatiliskeh kan ilwikak, kan ayik tlapalani. 
<span class="verse" id="C115_51">51&#160;</span>Xikakikah, nikneki nomechmatiltis tlan achto amaka okimatia: Amo tinochteh timikiskeh. Pero Dios tinochteh techpatilis tokuerpo. 
<span class="verse" id="C115_52">52&#160;</span>Totokatijkak, kemi ijkuak se ixkuejkueyoni, ijkuak mokakis n saiksemi tlapítsali non yomikkeh moyolitiskeh iwa ayik palaniskeh. Iwa tejwah techmakas se yankuik kuerpo. 
<span class="verse" id="C115_53">53&#160;</span>Porke tokuerpo non amo wejkawa, motlakentis ika ok se kuerpo non nochipa wejkawas. Iwa tokuerpo non mikki, motlakentis ika ok se non ayik mikkis. 
<span class="verse" id="C115_54">54&#160;</span>Iwa ijkuak tokuerpo non palani yomopatlak ika se kuerpo non nochipa wejkawas, iwa ijkuak tokuerpo non mikki yomopatlak ika se kuerpo non ayik mikkis, ijkuakó mochiwas nochi tlan kijtoa n tiotlajkuíloli: </div>
<div class='q'>N weletílistli okwaltolo n mikílistli. <span class='rq'>Is. 25:8 </span> </div>
<div class='q'>
<span class="verse" id="C115_55">55&#160;</span>¡Mialma mikílistli! ¿Kan omoka momintsi non ika otechkojkoaya? </div>
<div class='q'>¿Mikílistli kanin ka moweletilis? <span class='rq'>Os. 13:14 </span> </div>
<div class='p'>
<span class="verse" id="C115_56">56&#160;</span>Imintsi n tlajtlákoli kimaka chikawálistli n mikílistli, iwa n tlajtlákoli kimaka chikawálistli n tlanawatílistli. 
<span class="verse" id="C115_57">57&#160;</span>Pero matiktlasojkamatikah Dios, porke Ye techmaka iweletilis para tiktlaniliskeh n mikílistli por Toteko Cristo Jesús. </div>
<div class='p'>
<span class="verse" id="C115_58">58&#160;</span>Yika, notlasojikniwah xiyektlakxilitokah iwa nochipa xiyeknemikah iwan Toteko, xikmopantikah iteki n Toteko. Ya nonkimatokeh, n tekitl non tiksepanchiwah, amo sanenka.  </div>
<div class='psalmlabel' id='C116_0'> 16</div>
<div class='s'>Koololoa tomi para kimpalewiskeh n tokniwah de Jerusalén </div>
<div class='p'>
<span class="verse" id="C116_1">1&#160;</span>Ijkuak nonkoololoskeh n tomi non ika nonkimpalewiskeh n tokniwah de Jerusalén, xikchiwakah kemi yonikinnajnawati n tokniwah de Galacia. 
<span class="verse" id="C116_2">2&#160;</span>Itech ipewaya n semana, nonnochteh xikxelokah siki nomotomi ijkó kemi ononkimotlanilijkeh<a href='#FN4' epub:type='noteref' class='noteref'>*</a> itech nomoteki. Sa xikoololojtiwiah para amo sikin pewas nonkoololoskeh ijkuak niajsiti nomonawak. 
<span class="verse" id="C116_3">3&#160;</span>Iwa ijkuak nomechajsiti, nikintitlanis Jerusalén n tokniwah non nomejwah nonkimpejpenaskeh. Nikinmakas amatlajkuílolteh, para makinwikilikah iwan tomi non okitemakakeh para n tokniwah de Jerusalén. 
<span class="verse" id="C116_4">4&#160;</span>Iwa tla nikitas moneki manio, inwah nias. </div>
<div class='s'>Pablo kiteilia tlan kineki kichiwas </div>
<div class='p'>
<span class="verse" id="C116_5">5&#160;</span>Ijkuak nias nomechitati, nipanotikisas kan tlali de Macedonia, iwa satepa niajsiti Corinto kan nonchantitokeh. 
<span class="verse" id="C116_6">6&#160;</span>Chamo weletis nimokawas ompa nomowah kanaj kech tonati, noso nimokawas ompa asta mapano n sewaya, iwa satepa nomejwah weletis nonnechpalewiskeh ika tlan monekis para maniajsiti kan nio. 
<span class="verse" id="C116_7">7&#160;</span>Pero amo nikneki san nomechitikisas, yej nikneki nimokawas nomowah kanaj kech tonati, tla Dios kimonekiltia. 
<span class="verse" id="C116_8">8&#160;</span>Pero nimokawas nika Éfeso asta mapano n ilwitl de Pentecostés, 
<span class="verse" id="C116_9">9&#160;</span>porke nikita sa tlawel weletis niktekitilis Dios iwa miakeh kineltokaskeh, maya onkateh miakeh akimeh amo kimpaktia tlan nikchiwa. </div>
<div class='p'>
<span class="verse" id="C116_10">10&#160;</span>Iwa tla ik ompa kalakiti n Timoteo, xikyekselikah iwa mayeto ika pakílistli, porke ye noiwa kitekitilia n Toteko ijkó kemi ne. 
<span class="verse" id="C116_11">11&#160;</span>Yika, amo xiktlawelitakah, yej xikpalewikah ika tlan kimonekiltis para manechajsiki ika kuali, porke nikchixtok manechajsiki sansikah iwa oksikimeh tokniwah non iwa witseh. </div>
<div class='p'>
<span class="verse" id="C116_12">12&#160;</span>Tokni Apolos yoniktlatlaujti mawia iwan oksikimeh tokniwah manomechontlajpalotih, pero axa ye mach okinek. Pero ijkuak majxilis, yas nomechitati. </div>
<div class='s'>Pablo momakawa </div>
<div class='p'>
<span class="verse" id="C116_13">13&#160;</span>Kuali xitlachixtokah, kuali xitlaneltokakah, ximochijchikawakah iwa ximoyolchikajtokah. 
<span class="verse" id="C116_14">14&#160;</span>Nochi tlan nonkichiwaskeh, xikchiwakah ika tlasojtlálistli. </div>
<div class='p'>
<span class="verse" id="C116_15">15&#160;</span>Nokniwah, nomejwah ya nonkimatokeh Estéfanas iwan ichanikniwah, yejwah achto okineltokakeh Cristo Jesús ijkuak okixmatkeh itlajtol ompa kan tlali de Acaya. Yejwah yokiyoltlalijkeh kintekichiwiliskeh n tokniwah non kineltokah Cristo Jesús. 
<span class="verse" id="C116_16">16&#160;</span>Yika, nikneki nomejwah xikintlakitakah n tokniwah nontekitih kemi yejwah, noiwa akimeh tepalewiah iwa tekitih. 
<span class="verse" id="C116_17">17&#160;</span>Nipaki porke owalajkeh n Estéfanas, Fortunato iwa Acaico. Porke yejwah onechpalewijkeh nomopatka. 
<span class="verse" id="C116_18">18&#160;</span>Yejwah nechyolchikajtokeh kemi nomejwah onomechyolchikajkeh. N tlakah kemi yejwah kuali matikintlakitakah. </div>
<div class='p'>
<span class="verse" id="C116_19">19&#160;</span>N tokniwah non moololoah Asia nomechontlajpaloah. Aquila iwa Priscila, iwa n tokniwah non moololoah incha, noiwa nomechontlajpaloah itech Itoka n Toteko Jesús. </div>
<div class='p'>
<span class="verse" id="C116_20">20&#160;</span>Nochteh n tokniwah non nika kateh nomechontlajpaloah. Ximotlatlajpalokah non nochteh iwa ika chipawak nomoyolo ximoixtenamikikah. </div>
<div class='p'>
<span class="verse" id="C116_21">21&#160;</span>Ne Pablo nomechtlajpaloa. Nomechtlajkuililia ika noma. </div>
<div class='p'>
<span class="verse" id="C116_22">22&#160;</span>Tla aka amo kitlasojtla n Toteko, makitlajtlakoltikah. ¡Xiwiki Toteko Jesús! </div>
<div class='p'>
<span class="verse" id="C116_23">23&#160;</span>Iteiknomatilis n Toteko Cristo Jesús mayeto nomowah. </div>
<div class='p'>
<span class="verse" id="C116_24">24&#160;</span>Nonnochteh nomechtlasojtla ika itlasojtlalis Cristo Jesús.</div><div class="footnote">
<hr />
<aside epub:type='footnote' id="FN1"><p class="f"><a class="notebackref" href="#C17_21"><span class="notemark">*</span> 7:21</a>
 <span class="ft">Esklavos: kijtosneki ijkuak n tlakah okitewikiliayah miak tomi iwa ayakmó oweletiah okikopayah omotemaktiayah imak iteko.</span></p></aside>
<aside epub:type='footnote' id="FN2"><p class="f"><a class="notebackref" href="#C111_30"><span class="notemark">*</span> 11:30</a>
 <span class="ft">N griego kipia </span><span class="fq">kochih.</span><span class="ft"> Xikitakah 1 Ts. 4:15.</span></p></aside>
<aside epub:type='footnote' id="FN3"><p class="f"><a class="notebackref" href="#C115_5"><span class="notemark">*</span> 15:5</a>
 <span class="ft">n griego kijtoa </span><span class="fq">Cefas</span><span class="ft">, kijtosneki Pedro</span></p></aside>
<aside epub:type='footnote' id="FN4"><p class="f"><a class="notebackref" href="#C116_2"><span class="notemark">*</span> 16:2</a>
 <span class="ft">Nochi domingo nomechtlaxtlawiah nomotomi de samano iwa nonkipiah para nonkimpalewiskeh nomokniwah.</span></p></aside>

<hr />
</div>
</div></body></html>
