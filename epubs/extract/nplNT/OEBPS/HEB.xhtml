<!DOCTYPE html>
<html xmlns="http://www.w3.org/1999/xhtml" xmlns:epub="http://www.idpf.org/2007/ops" lang="npl" dir="ltr">
<head>
<meta charset="UTF-8" />
<link rel="stylesheet" href="epub.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width, height=device-height"/>
<title>Itlajtol Totajtsi Dios Hebreos 1</title>
</head>
<body dir='ltr'>
<ul class='tnav'>
<li><a href='index.xhtml'>Hebreos</a></li>
</ul><ul class='tnav'><li><a href='HEB.xhtml#HB1_0'>1</a></li>
<li><a href='HEB.xhtml#HB2_0'>2</a></li>
<li><a href='HEB.xhtml#HB3_0'>3</a></li>
<li><a href='HEB.xhtml#HB4_0'>4</a></li>
<li><a href='HEB.xhtml#HB5_0'>5</a></li>
<li><a href='HEB.xhtml#HB6_0'>6</a></li>
<li><a href='HEB.xhtml#HB7_0'>7</a></li>
<li><a href='HEB.xhtml#HB8_0'>8</a></li>
<li><a href='HEB.xhtml#HB9_0'>9</a></li>
<li><a href='HEB.xhtml#HB10_0'>10</a></li>
</ul><ul class='tnav'>
<li><a href='HEB.xhtml#HB11_0'>11</a></li>
<li><a href='HEB.xhtml#HB12_0'>12</a></li>
<li><a href='HEB.xhtml#HB13_0'>13</a></li>
</ul>

<div class='main' id='HB0_0'>

<div class='mt'>N amatlajkuíloli non omoijkuilo para Hebreos  </div>
<div class='psalmlabel' id='HB1_0'> 1</div>
<div class='s'>Dios technonotiwits itech Ikone </div>
<div class='p'>

<span class="verse" id="HB1_1">1&#160;</span>Semi ya wejkawitl Dios okintlapowi totatawah miak welta, kualchiwa ika tlájtoli iwa kualchiwa ika itla tejtemikílistli non okinmitaya n profetajteh. 
<span class="verse" id="HB1_2">2&#160;</span>Iwa axa itech ninteh iksemi tonatijmeh yotechtlapowi ika itlajtol Ikone. Akin kiaxkatilijtok nochi tlan onka, iwa por Ye okichijchi nochi tlan onka itech ilwikak iwa ipan tlaltíkpaktli. 
<span class="verse" id="HB1_3">3&#160;</span>Ikone Ye itlawiltsotlanilis n Dios, iwa inewia otechnextiliko Akin Dios, iwa ika itlajtol weletini kichikajtok nochi tlan onka. Iwa satepa ijkuak yotechchipa de totlajtlakolwah, omotlali ik iyekma n Totajtsi Dios nepa kan ilwikak. </div>
<div class='s'>Ikone Dios okachi weyijkatitok ke n ángelteh </div>
<div class='p'>
<span class="verse" id="HB1_4">4&#160;</span>Ikone Dios yomochiwako okachi weyi ke nochteh n ángelteh, porke Ye okimakakeh Itoka non okachi weyixtok ke yejwah. 
<span class="verse" id="HB1_5">5&#160;</span>Porke Totajtsi Dios ayik okili se ángel: </div>
<div class='q'>Te ti Nokone </div>
<div class='q'>Ne axa onimitschijchi; <span class='rq'>Sal. 2:7 </span> </div>
<div class='q'>nion aka ángel okili: </div>
<div class='q'>Ne niyetos ita, </div>
<div class='q'>iwa ye yetos Nokone. <span class='rq'>2 Sam. 7:14 </span> </div>
<div class='p'>
<span class="verse" id="HB1_6">6&#160;</span>Keman okitítlanki non san Ye se Ikone itech tlaltíkpaktli, okijto: </div>
<div class='q'>Nochteh iangelwah Dios makiweyilikah. </div>
<div class='p'>
<span class="verse" id="HB1_7">7&#160;</span>Iwa ijkuak Dios otlajto de iángelwah, ijkí okijto: </div>
<div class='q'>Ye kichiwa mayetokah iangelwah espíritus, </div>
<div class='q'>iwa itekitwah kintoktia mayetokah tletl. <span class='rq'>Sal. 104:4 </span> </div>
<div class='m'>
<span class="verse" id="HB1_8">8&#160;</span>Ijkuak kitenewa Ikone kijtoa: </div>
<div class='q'>Motlanawatilis Tejwatsi Dios, nochipa yetos; </div>
<div class='q'>Tejwatsi kuali tiyektlanawatia ken moneki. </div>
<div class='q'>
<span class="verse" id="HB1_9">9&#160;</span>Mitspaktia nochi tlan kuali iwa tikkokolia tlan amokuali. </div>
<div class='q'>Yika Dios, Modios omitsmák </div>
<div class='q'>okachi miak pakílistli ke n oksikimeh non inwah titekiti. <span class='rq'>Sal. 45:6-7 </span> </div>
<div class='m'>
<span class="verse" id="HB1_10">10&#160;</span>Noiwa kijtoa: </div>
<div class='q'>Tejwatsi Toteko Dios keman ayamitla okatka, Tejwatsi otikchijchi n tlaltíkpaktli, </div>
<div class='q'>iwa ika momawah otikchijchi n ilwikak. </div>
<div class='q'>
<span class="verse" id="HB1_11">11&#160;</span>N tlaltíkpaktli iwa ilwikak pojpoliwiskeh, pero Tejwatsi nochipa tiyetos. </div>
<div class='q'>Nochi tlan onka wewejtis kemi wewejti n tlakemitl. </div>
<div class='q'>
<span class="verse" id="HB1_12">12&#160;</span>Tikinkuekuelpachos kemi se tlakemitl, </div>
<div class='q'>tikimpatlas kemi aka kipatla itlake. </div>
<div class='q'>Pero Tejwatsi amo kema timopatla, </div>
<div class='q'>iwa monemilis amo keman tlamis. <span class='rq'>Sal. 102:25-27 </span> </div>
<div class='m'>
<span class="verse" id="HB1_13">13&#160;</span>Dios ayik okili se ángel: </div>
<div class='q'>Ximotlali ik noyekma, asta manikintlali itlampa mokxiwah akimeh mitskokoliah. <span class='rq'>Sal. 110:1 </span> </div>
<div class='m'>
<span class="verse" id="HB1_14">14&#160;</span>Porke nochteh n ángelteh yejwah san espíritus non tekititokeh inawak Dios, iwa Dios okwalintítlanki para makimpalewikah akimeh kinmakixtiskeh.  </div>
<div class='psalmlabel' id='HB2_0'> 2</div>
<div class='s'>Kuali matiktlachilikah totemakixtilis </div>
<div class='p'>
<span class="verse" id="HB2_1">1&#160;</span>Yika, moneki okachi matikmopantikah n kualitlájtoli tlan yotikakeh, para amo matimoxelokah itech ojtli non Dios yotechititi. 
<span class="verse" id="HB2_2">2&#160;</span>N kualitlájtoli non yowejka okualikakeh n ángeles, nochi kuali okiski, pero akimeh otlajtlakolchijkeh iwa amo okinekeh okitlakitakeh Dios, okintlaijyowiltijkeh ken omonekia. 
<span class="verse" id="HB2_3">3&#160;</span>Yika, ¿kenomi tejwah ticholoskeh, tla amo tikmokuitlawiah nin weyi temakixtílistli? Porke achto inewia Toteko Cristo Jesús okitematilti nin kualitlájtoli non techmakixtia, iwa satepa akimeh okikakeh ijkuak okitakeh milák tlan kijtoa, tejwah otechmatiltijkeh. 
<span class="verse" id="HB2_4">4&#160;</span>Totajtsi Dios noiwa otechmatilti milák tlan kijtoa n kualitlájtoli. Ye otechnextili itlajtol ika tlan Ye okiteititi, ika miaktikeh milagros non Ye okinchi, iwa ika miakeh neskayolteh non Espíritu Santo kintemaka iwa kinxejxeloa kemi Ye kimonekiltia. </div>
<div class='s'>Cristo Jesús omochi tlakatl iwa ijkó techmakixtis </div>
<div class='p'>
<span class="verse" id="HB2_5">5&#160;</span>Dios amo okintekiwajti n ángeles para matlanawatikah itech tlaltíkpaktli non satepa wits. 
<span class="verse" id="HB2_6">6&#160;</span>Yej kemi aka okijto itech itlajkuilol Dios: </div>
<div class='q'>¿Tlan ipati n tlakatl para tikilnamiktos?, </div>
<div class='q'>iwa ¿tlan ipati se tlakatl de nin tlaltíkpaktli para timotekipachojtos por ye? <span class='rq'>Sal. 8:4 </span> </div>
<div class='q'>
<span class="verse" id="HB2_7">7&#160;</span>N tlakatl okachitsi otiktsikitsintili ke n ángelteh, </div>
<div class='q'>iwa otikchi maweyixto iwa matlanawati. <span class='rq'>Sal. 8:5 </span> </div>
<div class='p'>
<span class="verse" id="HB2_8">8&#160;</span>Nochi otikmaktili makinawatijto. Otikmák weletílistli itech nochi tlan otikchijchi. Iwa tla Dios okimák weletílistli itech nochi tlan okichijchi, noni kijtosneki nochi tlan onka kinawatis n tlakatl, pero tikonitokeh ayamó nochi kitlakitah. 
<span class="verse" id="HB2_9">9&#160;</span>Pero axa tikitah n Jesús, akin Dios okitlali okachi tsijtsikitsi ke n ángelteh san kanaj kech tonati. Dios itech itlasojtlalis okinek mamiki n Cristo por tinochteh, iwa axa kipia weyílistli iwa mawistílistli porke omikki por tejwah. 
<span class="verse" id="HB2_10">10&#160;</span>Dios okichijchi nochi tlan onka, para Ye inewia, iwa okinekia kintliokolis iweyilis ipilwah. Yika okinekia kiweyilis n Jesús ika n tlaijyowílistli, porke Ye akin techwika imak temakixtílistli. <span class='rq'>Jn. 1:3 </span> 
<span class="verse" id="HB2_11">11&#160;</span>Akin teyolchipawa kemi non kiyolchipawah walewatokeh san itech se teta. Yika Jesús amo pinawa kinnotsas ikniwah. 
<span class="verse" id="HB2_12">12&#160;</span>Itlajkuilol Dios kijtoa: </div>
<div class='q'>Ne nikinmatiltis nokniwah motoka, </div>
<div class='q'>iwa nimitstlakuikilis kan timoololoah. <span class='rq'>Sal. 22:22 </span> </div>
<div class='m'>
<span class="verse" id="HB2_13">13&#160;</span>Noiwa kijtoa: </div>
<div class='q'>Ne nitlaneltokas inawak Dios. <span class='rq'>Is. 8:17 </span> </div>
<div class='m'>Iwa oksepa kijtoa: </div>
<div class='q'>Nika nika, iwan ipilwah non Dios onechinmák. <span class='rq'>Is. 8:18 </span> </div>
<div class='p'>
<span class="verse" id="HB2_14">14&#160;</span>Ijkó kemi tejwah tikpiah tonakayo iwa toesso. Ijkó noiwa Jesús omochiwako tlakatl kemi nochteh n tlaltikpaktlakah. Yika owéletki omikki iwa ijkó okikixtili iweletilis n amokualitlakatl non okinmiktiaya n tlaltikpaktlakah. 
<span class="verse" id="HB2_15">15&#160;</span>Ijkó okinmakixtiko nochteh akimeh okimawiliayah mikiskeh, iwa itech nochi tonati san noni okintekipachojtinemia. 
<span class="verse" id="HB2_16">16&#160;</span>Pero Jesús amo owala okimpalewiko n ángeles, yej owala okimpalewiko akimeh walewatokeh itech Abraham. 
<span class="verse" id="HB2_17">17&#160;</span>Ika no omonekia Jesús mamochiwa tlakatl kemi tejwah, para mamotlamiti se Tiópixki non teiknoma inawak Dios, iwa para kinkixtilis intlajtlakolwah n tlaltikpaktlakah, por imikilis kemi se tlamíktili. 
<span class="verse" id="HB2_18">18&#160;</span>Iwa ken Jesús inewia otlaijyowi iwa n amokualitlakatl okinekia matlajtlakolchiwa, axa Jesús weleti kimpalewia akimeh noiwa n amokualitlakatl kineki matlajtlakolchiwakah.  </div>
<div class='psalmlabel' id='HB3_0'> 3</div>
<div class='s'>Jesús okachi weyijkatitok ke Moisés </div>
<div class='p'>
<span class="verse" id="HB3_1">1&#160;</span>Nokniwah yolchipawakeh, Dios onomechpéjpenki para xiyetokah iaxkawah. Yika xikyekitakah n Cristo Jesús, porke Ye totlatematilti iwa non okachi weyi tiópixki itech tlan tejwah tikneltokah. 
<span class="verse" id="HB3_2">2&#160;</span>Porke Jesús nochipa kichiwa tlan Dios kinawatia, ijkó kemi Moisés okichi nochi tlan okinawatijkeh makichiwa inawak n israelitajtlakah. 
<span class="verse" id="HB3_3">3&#160;</span>Pero moneki okachi matikweyilikah n Jesús ke Moisés, ijkó kemi tikweyiliah akin okichijchi se kali, iwa amo n kali. 
<span class="verse" id="HB3_4">4&#160;</span>Nochi kali non tikitah, onka se akin okichijchi, pero nochi tlan onka ilwikak iwa ipan tlaltíkpaktli, Dios okichijchi. 
<span class="verse" id="HB3_5">5&#160;</span>Moisés okitekitili Dios, iwa nochipa okitlakitak, porke okimpalewi itlakaikniwah ijkó kemi Dios okinawati, iwa okijto tlan Dios satepa kijtoskia. 
<span class="verse" id="HB3_6">6&#160;</span>Pero Cristo ken Ikone Dios, kema tetlakitak iwa kimpalewia akimeh tikneltokah, iwa nonteh ye n tejwah. Iwa tejwah tikmajmana non ialtepetlakawah tla tikneltokah ika pakílistli n temakixtílistli non tikseliskeh. </div>
<div class='s'>Ximotlachilikah para amo nonyetoskeh kemi non amo tlaneltokah </div>
<div class='p'>
<span class="verse" id="HB3_7">7&#160;</span>Yika, matikchiwakah tlan Espíritu Santo kijtoa: </div>
<div class='q'>Tla axa nonkikakih itlajtol Dios, </div>
<div class='q'>
<span class="verse" id="HB3_8">8&#160;</span>amo ximoyoltlakuawakah, kemi okichijkeh n judíojteh, </div>
<div class='q'>non amo otetlakitakeh kan tlaltejtéyinki. </div>
<div class='q'>Yejwah okinekiah kitaskeh asta kani Dios kinxikoskia ika tlan amokuali okichiwayah. </div>
<div class='q'>
<span class="verse" id="HB3_9">9&#160;</span>Ompa onechyejyekojkeh nomotatawah, </div>
<div class='q'>maya ome póali xiwitl okitakeh nochi tlan ne onikchi. </div>
<div class='q'>
<span class="verse" id="HB3_10">10&#160;</span>Yika onikuálanki inwah nonteh tlakah, </div>
<div class='q'>iwa onikijto: “Inyolo nochipa kineki kichiwas tlan amokuali, </div>
<div class='q'>iwa amo motekawiliah manikinyakana.” </div>
<div class='q'>
<span class="verse" id="HB3_11">11&#160;</span>Yika onikuálanki inwah, iwa oniksentlali, </div>
<div class='q'>ayik nikinkawilis makalakikah kan Ne onikijto mosewiskia. <span class='rq'>Sal. 95:7-11 </span> </div>
<div class='p'>
<span class="verse" id="HB3_12">12&#160;</span>Nokniwah, kuali ximotlachilikah, amo kichiwa se de nomejwah moyoltlakuawas iwa kipolos itlaneltokalis, iwa moixkoyantis inawak Dios non yolitok. 
<span class="verse" id="HB3_13">13&#160;</span>Yej nomechilia, nochipa ximosepanyolchikawakah nochi tonati, para ijkó amaka matlajtlakolchiwa, iwa amo manomechtokti xiyoltlakuawakah. 
<span class="verse" id="HB3_14">14&#160;</span>Porke tejwah timochiwah iaxkawah Cristo tla nochipa titlaneltokaskeh inawak Ye kemi achto. </div>
<div class='p'>
<span class="verse" id="HB3_15">15&#160;</span>Yika kijtoa itlajkuilol Dios: </div>
<div class='q'>Tla itech nin tonati nonkikakih tlan Dios kijtoa, </div>
<div class='q'>amo ximoyoltlakuawakah kemi okichijkeh n judíojteh ijkuak okixnamikeh. </div>
<div class='m'>
<span class="verse" id="HB3_16">16&#160;</span>¿Iwa akimeh okikakeh itlajtol Dios iwa amo okitlakamatkeh? Yejwah akimeh Moisés okinkixti de kan tlali de Egipto. 
<span class="verse" id="HB3_17">17&#160;</span>Iwa ¿akimeh nekateh non inwah okualantoka Dios ome póali (40) xiwitl? Dios okualantoka iwan akimeh otlajtlakolchijkeh, non satepa omijmikeh kan amaka chanti. 
<span class="verse" id="HB3_18">18&#160;</span>¿Akimeh nekateh non Dios okinmili amo kalakiskiah kan Ye mosewia? Ijkó okinmili akimeh amo okitlakitakeh. 
<span class="verse" id="HB3_19">19&#160;</span>Milák, amo oweletkeh okalakeh kan tlali de Canaán kan mosewiskiah, porke amo okineltokakeh Dios.  </div>
<div class='psalmlabel' id='HB4_0'> 4</div>
<div class='p'>
<span class="verse" id="HB4_1">1&#160;</span>Ijkó kiné, matimotlachilikah, axa ken ok tikpixtokeh tlan Dios otechsentlalili, amo kichiwa aka mokawas kala iwa amo kalakis itech imosewilis Dios. 
<span class="verse" id="HB4_2">2&#160;</span>Porke tejwah otikkakeh n kualitlájtoli de Dios, ijkó kemi okikakeh n Israelitas non okiskeh de Egipto. Pero maya okikakeh, mach okimpalewi, porke maya okikakeh mach okineltokakeh. 
<span class="verse" id="HB4_3">3&#160;</span>Pero tejwah, akimeh otikneltokakeh non kuali tlájtoli, tikalakiskeh itech imosewilis Dios, ijkó kemi yokijto: </div>
<div class='q'>Yika onikualanki inwah, iwa onikinmilajkaili: </div>
<div class='q'>“Amo nikinkawilis makalakikah kan tlali kan onikinmili mosewiskeh.” </div>
<div class='m'>Ijkuak Dios ijkí okijto, otlajtojtoka itech tonati ijkuak omosewi ijkuak okitlami okichijchi n tlaltíkpaktli. 
<span class="verse" id="HB4_4">4&#160;</span>Itech tiotlajkuíloli ijkuilitok tlan Dios okichi itech chikome tonati: </div>
<div class='q'>Dios omosewi ipan chikomeh tonati ijkuak otlanki otekitik. <span class='rq'>Gn. 2:2 </span> </div>
<div class='m'>
<span class="verse" id="HB4_5">5&#160;</span>Iwa oksepa mijtoa itech itlajkuilol Dios: </div>
<div class='q'>Nomejwah ayik nonkalakiskeh kan Ne nimosewia. <span class='rq'>Sal. 95:11</span> </div>
<div class='m'>
<span class="verse" id="HB4_6">6&#160;</span>Pero ok poliwi oksikimeh makalakikah kan Dios yotlayektlali para se mosewis, iwa akimeh achto okikakeh n kualitlájtoli non temakixtia amo okalakeh porke amo okitlakitakeh. 
<span class="verse" id="HB4_7">7&#160;</span>Yika, Dios okipéjpenki ok se tonati: iwa non tonati, ye non axa itech tikateh. Dios otechtlapowi de nin tonati non okipéjpenki ijkuak okili n David makijto: </div>
<div class='q'>Tla itech nin tonati nonkikakih tlan Dios nomechilia, </div>
<div class='q'>amo xiktlakuawakah nomoyolo. <span class='rq'>Sal. 95:7-8 </span> </div>
<div class='m'>
<span class="verse" id="HB4_8">8&#160;</span>Tla Josué kinyakanaskia n Israelitas kan mosewiskiah, Dios ayakmó oksepa kitenewaskia ok se tonati. 
<span class="verse" id="HB4_9">9&#160;</span>Pero, tejwah itlaneltokawah n Dios, ok tikchiah neka tonati ijkuak weletis timosewiskeh iwan Dios. 
<span class="verse" id="HB4_10">10&#160;</span>Porke akin kalaki kan Dios mosewia, mosewia de nochi iteki ijkó kemi Dios omosewi ijkuak okitlami iteki. 
<span class="verse" id="HB4_11">11&#160;</span>Yika, tejwah matimochijchikawakah iwa matikalakikah kan Dios mosewia, amo kichiwa aka de nomejwah kichiwas kemi nekateh non amo otetlakitakeh. </div>
<div class='p'>
<span class="verse" id="HB4_12">12&#160;</span>Porke itlajtol Dios yolitok iwa kipia weletílistli. Nin tlájtoli okachi yakawitstik ke se espada non ojka tlateki, keman kalaki tlaxelojti ijtik toyolo iwa toespíritu, iwa techajsikamatiltia tlan kuali iwa tlan amo kuali. 
<span class="verse" id="HB4_13">13&#160;</span>Amitla onka tlan Dios okichijchi non weletis moixtlaatis inawak, nochi tlan Ye okichijchi, kita ik pánixko iwa ik tlaijtik, iwa se tonati timoteixpantitiweh inawak iwa techilis nochi tlan otikchijkeh. </div>
<div class='s'>Jesús Ye non okachi Weyi Tiópixki </div>
<div class='p'>
<span class="verse" id="HB4_14">14&#160;</span>Jesús Ikone Dios, Ye n Toweyi Tiópixki non yotlejkok ilwikak. Yika tejwah matimoyolchikajtokah iwa nochipa matitlaneltokakah. 
<span class="verse" id="HB4_15">15&#160;</span>Tikpiah se Toweyi Tiópixki non techiknomati, porke Ye inewia okiyejyekojkeh kemi tejwah techyejyekoah pero Ye amo otlajtlakolchi. 
<span class="verse" id="HB4_16">16&#160;</span>Yika, matimijkuanikah ika tlaneltokálistli inawak Totajtsi Dios kan yayantitok. Para matechiknomati ika ikualtilis iwa matechpalewi keman itla techpoloa.  </div>
<div class='psalmlabel' id='HB5_0'> 5</div>
<div class='p'>
<span class="verse" id="HB5_1">1&#160;</span>Nochi weyi tiópixki judío kipejpenah innawak miakeh tlakah, iwa kitekitlaliah para makintlajtolpalewi n tlakah inawak Dios, iwa kinteixpantis tlamánalteh iwa tlamíktilteh por n tlajtlákolteh. 
<span class="verse" id="HB5_2">2&#160;</span>Kemi nin tiópixki noiwa kimachilia tlan nochteh n tlakah kinyoltilana, yika kimati kinmiknomati akimeh amitla kimatih iwa akimeh moixpolojtinemih itech intlajtlakolwah. 
<span class="verse" id="HB5_3">3&#160;</span>Yika, n tiopíxki moneki kinteixpantis tlamíktilteh ixpa n Dios, para makitlapojpolwikah de itlajtlakolwah iwa de intlajtlakolwah n tlakah. </div>
<div class='p'>
<span class="verse" id="HB5_4">4&#160;</span>Amaka weletis yetos tiópixki sanwel por ye kineki, yej Dios kipejpena akin kineki mayeto tiópixki iwa kimaka nin weyílistli kemi okichi iwa n Aarón. 
<span class="verse" id="HB5_5">5&#160;</span>Ijkó kiné, Cristo amo omochi tiopixkatlayákanki san por Ye okinek, yej Dios okipéjpenki iwa okimák non weyijkachiwálistli. Inewia Dios okili: </div>
<div class='q'>Te ti Nokone; </div>
<div class='q'>Ne onimitschijchi. <span class='rq'>Sal. 2:7 </span> </div>
<div class='m'>
<span class="verse" id="HB5_6">6&#160;</span>Iwa ok sika noiwa kijtoa: </div>
<div class='q'>Te nochipa Titiópixki, </div>
<div class='q'>ijkó kemi okatka Melquisedec. <span class='rq'>Sal. 110:4 </span> </div>
<div class='p'>
<span class="verse" id="HB5_7">7&#160;</span>Ijkuak Cristo onenki itech nin tlaltíkpaktli, chikawak omotiotsajtsili iwa ochokak; okitlatlaujti Dios makimakixti imak mikílistli; iwa Dios okikak porke Cristo nochipa okitlakitak, yika okikak itiotsajtsilis. 
<span class="verse" id="HB5_8">8&#160;</span>Ijkó kiné, maya Cristo Tekone inawak Dios, ika nochi tlan okijyowi okima kenomi tetlakitas. 
<span class="verse" id="HB5_9">9&#160;</span>Ijkó, kemi Cristo okichi nochi tlan Dios okinawati, omochi temakixti non kitemakah yolílistli semijkak, innawak nochteh akimeh kitlakitah. 
<span class="verse" id="HB5_10">10&#160;</span>Yika, Totajtsi Dios okitlali weyi Tiópixki ijkó kemi n Melquisedec. </div>
<div class='s'>Miálmasteh akimeh kikawah iwa ayakmó kineltokah n Cristo Jesús </div>
<div class='p'>
<span class="verse" id="HB5_11">11&#160;</span>Onka miak tlan weletis tomechtlapowiskeh de nin tlájtoli, pero achitsi owi tomechajsikamatiltiskeh, ken nomejwah yolik nonkajsikamatih. 
<span class="verse" id="HB5_12">12&#160;</span>Nomejwah ya nonyetoskiah nontlamachtijkeh ken yowejka nonkikaktiwitseh nin tlamáchtili. Pero maya yononwejkajkeh, axa ok nonkinekih se manomechmachti tlan okachi amo owi se weletis kajsikamatis itech itlamachtilis Dios. Nonkichiwah kemi nonkokoneh, nonkinekih se manomechmaka lechi ken amo nonweletih nonkikuah itla tlákuali. 
<span class="verse" id="HB5_13">13&#160;</span>Porke nochi akin yolitok san ika lechi, kijtosneki ayamó kixmati katlie n kuali tlamachtílistli, ken ok konetl. 
<span class="verse" id="HB5_14">14&#160;</span>Pero akimeh yochikawak intlaneltokalis, ya weletih kikuah nochi tlákuali, porke yejwah ya kuali kimatih kiyejyekoliah tlan kuali iwa tlan amokuali.  </div>
<div class='psalmlabel' id='HB6_0'> 6</div>
<div class='p'>
<span class="verse" id="HB6_1">1&#160;</span>Ijkó kiné, ayakmó matikmomachtikah tlan sikinika otechmachtijkeh de Cristo, matimoskaltikah itech totlaneltokalis iwa matiyetokah kemi Cristo. Ayakmó moneki oksepa matechmachtikah kemi ijkuak sikinika otitlaneltokakeh. Kemi otechmachtijkeh matimoyolpatlakah para ayakmó matitlajtlakolchiwakah iwa porke noni techwika imak mikílistli, yej matiktlalikah totlaneltokalis inawak Dios. 
<span class="verse" id="HB6_2">2&#160;</span>Noiwa otechmachtijkeh tleka se mokuaatekia, iwa tlan kijtosneki ijkuak se kintlalilia inmawah impa oksikimeh tokniwah, noiwa otechmachtijkeh kenomi moyolitiskeh n mikemeh iwa kenijki Dios kinmixkomakas n tlakah iwa kijtos akimeh tlaijyowiskeh nochipa. 
<span class="verse" id="HB6_3">3&#160;</span>Ijkó tikchiwaskeh, tla Dios kimonekiltia. </div>
<div class='p'>
<span class="verse" id="HB6_4">4&#160;</span>Akimeh se tonati okajsikamatkeh n kuali tlájtoli non kitemakah temakixtílistli, iwa okiselijkeh n tlatliokólili non Dios okinmák, okipixkeh n Espíritu Santo itech inyolo 
<span class="verse" id="HB6_5">5&#160;</span>iwa okixmatkeh itlajtol Dios iwa kipiaskeh weletílistli itech n tonati non satepa wits, 
<span class="verse" id="HB6_6">6&#160;</span>tla nonteh tlakah oksepa wetsi, ayakmó weletis moyolkopaskeh porke yejwah oksepa kikrusifikarojtokeh Ikone Dios iwa kipijpinatia inmixpa n tlakah. 
<span class="verse" id="HB6_7">7&#160;</span>N tlali non satlawel kiawilo kitlakiltia kuali itlakilo iwa ijkó Dios kintiochiwa akimeh tookah. 
<span class="verse" id="HB6_8">8&#160;</span>Pero tla kitlakiltia witstli iwa tetestikxiwitl, amitla ipati non tlali, Dios kitlaijyowiltis non tlali iwa satepa kichichinos. 
<span class="verse" id="HB6_9">9&#160;</span>Totlasojikniwah, maya ijkí tomechtlapowiah, kuali tikmatih nomejwah nonkichiwaskeh tlan kuali ijkó kemi kichiwah n tlakah non Dios yokinmakixti de intlajtlakolwah. 
<span class="verse" id="HB6_10">10&#160;</span>Porke Totajtsi Dios yolmilajka, iwa ayik kilkawas tlan nomejwah ononkichijkeh iwa nonkichijtokeh keman nonkimpalewiah nomokniwah tlaneltokakeh. Ijkó nonkiteixmatiltiah nonkitlasojtlah n Cristo Jesús. 
<span class="verse" id="HB6_11">11&#160;</span>Pero tiknekiskiah non nochteh xitepalewikah ika pakílistli asta ijkuak nonmikiskeh. Ijkó nonkiseliskeh nochi tlan kuali, tlan nonkichixtokeh ika pakílistli. 
<span class="verse" id="HB6_12">12&#160;</span>Amo tiknekih ximokopakah nontlatsijkeh. Yej, xikchiwakah kemi kichiwah akimeh kineltokah Dios, porke ijkó nomejwah nonkiseliskeh tlan Dios yonomechsentlalili. </div>
<div class='p'>
<span class="verse" id="HB6_13">13&#160;</span>Porke ijkuak Dios okitlajtolsentlalili Abraham, okisentlali ika inewia Itoka, porke amo okatka ok se okachi maweyixto ke Ye, 
<span class="verse" id="HB6_14">14&#160;</span>iwa okijto: “De milajka, miak nimitstiochiwas iwa nimitsinmakas miaktikeh moxwiwah.” <span class='rq'>Gn. 22:16-17 </span> 
<span class="verse" id="HB6_15">15&#160;</span>Abraham wejkawitl omochixki iwa ijkó okiseli tlan Dios okilijka kimakaskia. 
<span class="verse" id="HB6_16">16&#160;</span>Ijkuak n tlakah kinekih moyekkawaskeh, motlajtolsentlalia por se akin okachi weyijkatitok, iwa ijkuak ijkó kichiwah, ayakmó motlatlajtolkopah. 
<span class="verse" id="HB6_17">17&#160;</span>Yika, Dios okinek kiteititis milák kichiwas tlan okijto, okitlajtolsentlali kitemakaskia tlan yokisentlalijka iwa amitla kipatlaskia. 
<span class="verse" id="HB6_18">18&#160;</span>Ijkó kiné, onka ome tlájtoli non amo weletis mopatlas. Ika no moajsikamati Dios amo weletis techkajkayawas. Noni techyolsewia, ken tejwah tiknekih Dios matechmokuitlawi, iwa tikneltokah Ye techmakas tlan yotechkakitijka. 
<span class="verse" id="HB6_19">19&#160;</span>Tlan tejwah tikchiah, tikchiah ika totlaneltokalis, kemi se tépostli ankla non kitsoponia ijtik atl iwa amo kikawilia mamolini n barko, nin tlaneltokálistli techmakah n Cristo, non opanok itsalko n kortina itech itiopa n Dios itech ilwikak iwa okalak itech lojar santo non chipaktik. 
<span class="verse" id="HB6_20">20&#160;</span>Jesús ijkó okichi iwa otechtlapoli n lojar inawak Dios, porke Cristo Ye n Weyi Tiópixki semijkak kemi okatka Melquisedec.  </div>
<div class='psalmlabel' id='HB7_0'> 7</div>
<div class='s'>Jesús Weyi Tiópixki kemi Melquisedec </div>
<div class='p'>
<span class="verse" id="HB7_1">1&#160;</span>Nin Melquisedec, okatka rey de Salem iwa weyi tiópixki inawak Totajtsi Dios. Keman Abraham omokopato kan omotekilmakato iwan oksikimeh reyes non okintlanki, Melquisedec oyá okinamikito Abraham iwa okitiochi, 
<span class="verse" id="HB7_2">2&#160;</span>iwa Abraham okimák n Melquisedec n májtlaktli por siento de nochi tlan okintlanilito akimeh inwah omotekilmák. Melquisedec kijtosneki “Rey yekmilajka”, iwa “Rey de Salem” kijtosneki “Rey teyolsewi”. 
<span class="verse" id="HB7_3">3&#160;</span>Amo momati akin ita nion akin ina, noso akimeh itatawah, amo momati kan otlákatki nion kemania omikki. Ijkó omoteixnextiko kemi Ikone Dios, kemi se weyi tiópixki semijkak. </div>
<div class='p'>
<span class="verse" id="HB7_4">4&#160;</span>Axa kuali xikitakah kenijki saikpanoa oweyijkatitoka n Melquisedec, yika inewia totata Abraham okimaktili májtlaktli por siento de tlan okintlanili n reyes kan omotekilmakato. 
<span class="verse" id="HB7_5">5&#160;</span>Itech itlanawatil Moisés, onka se tlanawátili kan kijtoa, n tiopixkeh non walewatokeh de Leví makiselikah májtlaktli por siento itech tlan kitlanih inmikniwah judíos, maya yejwah noiwa walewatokeh de Abraham. 
<span class="verse" id="HB7_6">6&#160;</span>Pero maya Melquisedec amo owalewatoka de Leví, Abraham okimák n májtlaktli por siento itech tlan okimotlanilito. Melquisedec okitiochi Abraham akin Dios okisentlali kitiochiwaskia. 
<span class="verse" id="HB7_7">7&#160;</span>Amaka weletis kixtlatis akin tlatiochiwa okachi weyijkatitok ke akin kitiochiwa. 
<span class="verse" id="HB7_8">8&#160;</span>Iwa nika ipan tlaltíkpaktli akimeh kiseliah n májtlaktli por siento, san tlaltikpaktlakah non mikkih. Pero itlajkuilol Dios kinextiah ke Melquisedec yolitok. 
<span class="verse" id="HB7_9">9&#160;</span>Iwa weletis se kijtos Leví iwa nochteh n tiopixkeh non itech walewatokeh, non axa kiseliah májtlaktli por siento itech tlan se kitlani, noiwa okitlaxtlawilijkeh n Melquisedec májtlaktli por siento ijkuak Abraham okitlaxtlawi. 
<span class="verse" id="HB7_10">10&#160;</span>Porke n tiopixkeh non walewatokeh de Leví maya ayamó otlakatiah, ok okatkah itech iesso Abraham ijkuak okinamikito n Melquisedec. </div>
<div class='p'>
<span class="verse" id="HB7_11">11&#160;</span>N tlakah de Israel okiselijkeh n tlanawátili por n tiopixkeh levitas non walewatokeh de Aarón. Axa, tla non tlanawátili weletiskia kinyektlalis akimeh kitlakitah non tlanawátili, ayakmó monekiskia mamonexti ok se tiópixki kemi non walewatok de Aarón, yej se kemi Melquisedec. 
<span class="verse" id="HB7_12">12&#160;</span>Porke keman mopatla n tiopixkeh, noiwa moneki mamopatla n tlanawátili. 
<span class="verse" id="HB7_13">13&#160;</span>Iwa Jesús, akin nika tlapoa n tiotlajkuíloli, Ye de ok se tribu, kan amaka tiópixki ompa okiski. 
<span class="verse" id="HB7_14">14&#160;</span>Porke kuali momatok Toteko Cristo Jesús walewatok de tribu de Judá, iwa Moisés amitla okijto kox de ompa kisaskiah tiopixkeh. </div>
<div class='p'>
<span class="verse" id="HB7_15">15&#160;</span>Iwa okachi moajsikamati ijkuak tikitah n yankuik tiópixki se kemi Melquisedec. 
<span class="verse" id="HB7_16">16&#160;</span>Jesús amo omochi tiópixki por owalewatoka de se familia kan walewatokeh n tiopixkeh kemi kijtoa itlanawatil Moisés, yej omochi tiópixki porke itech okipiaya n weletílistli non kipia se non ayik mikki. 
<span class="verse" id="HB7_17">17&#160;</span>Porke Dios ijkí tlajtoa de Cristo: </div>
<div class='q'>Te se titiópixki non ayik mikkis, </div>
<div class='q'>ijkó kemi Melquisedec. <span class='rq'>Sal. 110:4 </span> </div>
<div class='m'>
<span class="verse" id="HB7_18">18&#160;</span>Ika noni, itlanawatil Moisés non achto otechmakakeh ayakmitla ipati, porke amo chikawak iwa amo otechpalewiaya. 
<span class="verse" id="HB7_19">19&#160;</span>Nin tlanawatílistli amaka okichipa de itlajtlakol. Yika, axa tikchia ika pakílistli Dios matechmaka tlan okachi kuali, iwa ijkó ya weleti timijkuaniah inawak Dios. </div>
<div class='p'>
<span class="verse" id="HB7_20">20&#160;</span>Ijkuak Dios ijkí okichi, Ye achto okisentlali ijkó mochiwas. 
<span class="verse" id="HB7_21">21&#160;</span>Ijkuak okimpejpenkeh n oksikimeh tiopixkeh amaka itla okisentlali, pero ijkuak okipejpenkeh n Cristo, Dios okisentlali. Porke itech itlajkuilol Dios kijtoa: </div>
<div class='q'>Noteko okisentlali, iwa ayik kipatlas itlajtol: </div>
<div class='q'>“Te nochipa tiyetos tiópixki ik nochipa.” <span class='rq'>Sal. 110:4 </span> </div>
<div class='m'>
<span class="verse" id="HB7_22">22&#160;</span>Yika, Jesús Ye akin axa techyekkawa iwan Dios, iwa amo kemi non achto tlanawátili. 
<span class="verse" id="HB7_23">23&#160;</span>Achto otikimpiayah miakeh tiopíxkeh, porke nion seme de yejwah nochipa oyolitokah. 
<span class="verse" id="HB7_24">24&#160;</span>Pero kemi Jesús amo mikki, mach aka ok se moneki kipatkayotis iteki kemi tiópixki. 
<span class="verse" id="HB7_25">25&#160;</span>Yika, Jesús weletis kinmakixtis semijkak akimeh mijkuaniah inawak Dios por Ye, porke Cristo nochipa yolitok, iwa motlatlautijtos inawak Dios por yejwah. </div>
<div class='p'>
<span class="verse" id="HB7_26">26&#160;</span>Ijkó kiné, Jesús Ye n Weyi Tiópixki non tejwah otechpoloaya. Ye yolchipawak iwa amitla tlajtlákoli okichi, iwa xelitok de n tlajtlakolejkeh. Iwa okachi weyijkatitok ke n ilwikak. 
<span class="verse" id="HB7_27">27&#160;</span>Ye amo moneki kichiwas tlan oksikimeh tiopíxkeh kichiwah. Porke non oksikimeh tiopíxkeh nochi tonati tlamanah inawak Dios para makintlapojpolwili intlajtlakolwah. Iwa satepa tlamanah por intlajtlakolwah oksikimeh tlakah. Pero Jesús amo ijkó okichi, porke ijkuak Jesús omikki, san se welta omotemakti kemi se chipawak tlamánali iwa ika noni tinochteh otechtlapojpolwi. 
<span class="verse" id="HB7_28">28&#160;</span>N tiopixkeh non kimpejpena kemi kijtoa n tlanawátili, tlajtlakolchiwah. Pero satepa ijkuak yokinmák itlanawatil Dios, okisentlali techmakas se tiópixki non Ye Ikone non tlayakantos, akin amayik otlajtlakolchi.   </div>
<div class='psalmlabel' id='HB8_0'> 8</div>
<div class='s'>Jesús Toweyi Tiópixki inawak Dios </div>
<div class='p'>
<span class="verse" id="HB8_1">1&#160;</span>Tlan okachi weyi kijtosneki, tikpiah se tiopixkatlayákanki non kajki ilwikak, Ye ewatok ik iyekma n Totajtsi Dios, 
<span class="verse" id="HB8_2">2&#160;</span>Non Tiópixki Ye n Cristo Jesús iwa ompa kichiwa iteki, kan milajka tiopa, non Dios inewia okichijchi iwa amo okichijchijkeh n tlakah. 
<span class="verse" id="HB8_3">3&#160;</span>Nochteh n wejweyi tiopixkeh kintlaliah para makitemakakah itla tlamánali iwa tlamíktili para makinchichinokah yolkameh kan artal, yika Jesús noiwa kipia tlan kitemakas imak Dios. 
<span class="verse" id="HB8_4">4&#160;</span>Tla Jesús yetoskia itech nin tlaltíkpaktli, amo yetoskia tiópixki, porke ok onkateh tiopixkeh non kinteixpantiah tlamánalteh ijkó kemi tlanawatia n tlanawatílistli. 
<span class="verse" id="HB8_5">5&#160;</span>Pero intekih ninteh tiopixkeh, san nejma technextiliah noso itlasekawilo tlan kichiwah nepa ilwikak. Yika ijkuak Moisés kichijchiwaskia n tiopa, Dios okili: “Kuali techkaki, kuali nonkimajmantiaskeh n tiopa, kemi onimitsili nepa kan tepetl. <span class='rq'>Éx. 25:40 </span> 
<span class="verse" id="HB8_6">6&#160;</span>Pero n tekitl non Jesús okiseli okachi weyi ke non yejwah okichiwayah, porke Ye axa omotlajtolsentlali itech tlan okachi ipati, iwa techilia tiyetoskeh okachi kuali. </div>
<div class='p'>
<span class="verse" id="HB8_7">7&#160;</span>Porke tla yetoskia kuali keman sikinika omoyekkajkeh, amo monekiskia mopatlas. 
<span class="verse" id="HB8_8">8&#160;</span>Pero Dios okitak n tlakah amo okitlakitayah kemi Ye okinekia, iwa okijto: </div>
<div class='q'>Ajsiki tonati ijkuak niktlalis se yankuik tlájtoli </div>
<div class='q'>iwan tlakah de Israel iwan tlakah de Judá. </div>
<div class='q'>
<span class="verse" id="HB8_9">9&#160;</span>Amo nikchiwas kemi onimotlajtolsenka iwa nomowejkatatawah, </div>
<div class='q'>n tonati keman onikinmatilanki iwa onikinkixti de Egipto, </div>
<div class='q'>porke amo okichijkeh tlan onikinmili makichiwakah, </div>
<div class='q'>yika onikinkajka, kijtoa n Toteko. </div>
<div class='q'>
<span class="verse" id="HB8_10">10&#160;</span>Ye ni tlan ika nimotlajtolsenkawas iwan tlakah de Israel itech nekateh tonatijmeh non sikin witseh, ye ni itlajtol Dios: </div>
<div class='q'>Nikintlalis notlanawatilwah itech intlalnamikilis </div>
<div class='q'>iwa nikintlalis itech inyolo, </div>
<div class='q'>iwa Ne niyetos in Dios </div>
<div class='q'>iwa yejwah yetoskeh noaltepetlakawah. </div>
<div class='q'>
<span class="verse" id="HB8_11">11&#160;</span>Ayakmó monekis aka makimachti se itlakaikni, </div>
<div class='q'>nion aka kilis ikni: </div>
<div class='q'>—Xikixmati n Toteko Dios—, </div>
<div class='q'>porke nochteh nechixmatiskeh, </div>
<div class='q'>n kokoneh asta non ya tetajmeh. </div>
<div class='q'>
<span class="verse" id="HB8_12">12&#160;</span>Iwa Ne nikintlapojpolwis nochi tlan amokuali okichijkeh, </div>
<div class='q'>iwa ayik nikinmilnamikis intlajtlakolwah. <span class='rq'>Jr. 31:31-34 </span> </div>
<div class='m'>
<span class="verse" id="HB8_13">13&#160;</span>Ijkuak Dios kijtoa oksepa inwah nimoyekkawas, kijtosneki ya wewe n tlájtoli non ika omoyekka inwah, iwa tlan ya wewejtitok iwa ya panotok, mach ok wejkawas iwa sannima pojpoliwis.  </div>
<div class='psalmlabel' id='HB9_0'> 9</div>
<div class='s'>Onka se tlaltikpaktiopa iwa se ilwikaktiopa </div>
<div class='p'>
<span class="verse" id="HB9_1">1&#160;</span>Ijkuak sikinika Dios omotlajtolsenka, okijto kenijki kiweyijkachiwaskiah itech se lojar non san kichijchiwah itech nin tlaltíkpaktli. 
<span class="verse" id="HB9_2">2&#160;</span>Non tiopa ijki omochijchi: kan ipewaya n tiopa, omonotsaya lojar Santo, ompa okatka n kandelero iwa n mesa kan omotlaliayah n pameh non oxelitokah para Dios. 
<span class="verse" id="HB9_3">3&#160;</span>Iwa okachi tlaijtik, kan otlajkoxelitoka ika weyi tsótsoli, ompa okiliayah Lojar Santísimo. 
<span class="verse" id="HB9_4">4&#160;</span>Ompa okatka se artal de oro kan okichichinoayah n kópali. Noiwa ompa okatka n tlatiochiwalkaxa non oixaltitoka ika oro. Ijtik non kaxa okatka se xoktsi de oro non okipixtoka n paj non itoka maná, noiwa ompa okatka ibasto Aarón non omokópinki iwan tetl patlawak kan oijkuilitokah intlanawatilis. 
<span class="verse" id="HB9_5">5&#160;</span>Ikpak non tlatiochiwalkaxa okatkah ome ángelteh non intokah querubines, yejwah okitenextiayah Dios ompa okatka ika iweyilis. Nonteh querubines ika inmajaswah okixtsaktokah ikamatsaka n tlatiochiwalkaxa kan motlapojpolwilo. Axa amo weletis timoyektlapowiskeh tlan ompa omochiwaya. </div>
<div class='p'>
<span class="verse" id="HB9_6">6&#160;</span>Keman ya tlamajmantok ompa tlaijtik, n tiopixkeh kalakih nochi tonati kan Lojar Santo para kichiwaskeh inteki. 
<span class="verse" id="HB9_7">7&#160;</span>Pero kan Lojar Santísimo kalaki sanwel n tiopixkatlayákanki san se welta itech se xiwitl. Iwa keman kalaki, kiwika inmesso n yolkameh non ika motlatlaujtis inawak Dios iwa makitlapojpolwikah de itlajtlakolwah iwa de itlajtlakolwah n oksikimeh tlakah. 
<span class="verse" id="HB9_8">8&#160;</span>Ika noni n Espíritu Santo techajsikamatiltia ijkuak okatka n Lojar Santo, amo okalakia kan Lojar Santísimo. 
<span class="verse" id="HB9_9">9&#160;</span>Nochi ni techititia itech ninteh tonatijmeh, ijkuak titlamanah noso ijkuak titlamiktiah, ika noni amo weleti kinchipawiliah intlalnamikilis akimeh ijkó kichiwah. 
<span class="verse" id="HB9_10">10&#160;</span>Nochi ni san itlanawatilwah n tlakah, ijkuak se tlakua, noso tlan se koni, noiwa kenijki mochipawah ika atl. N tlanawátili sanwel kinmilia tlanón kichiwaskeh, pero amo techpalewia kenijki tinemiskeh. Nonteh tlanawátilteh yetoskeh asta Dios matechimpatili ika ok se tlanawatili okachi kuali. </div>
<div class='p'>
<span class="verse" id="HB9_11">11&#160;</span>Cristo yowala, iwa axa Ye n Tiopixkatlayákanki. Axa Ye techmakah nochi tlan kuali. Porke n tiopa kan Ye tiópixki, okachi kuali iwa milajka. Porke amo san tlakah okichijchijkeh, yika amo de nin tlaltíkpaktli. 
<span class="verse" id="HB9_12">12&#160;</span>Cristo okalak kan milák Lojar Santísimo, ayakmó para kimanas inmesso n yolkameh, yej para kitemaktis non Ye iesso. Ye okalak san se wuelta, iwa ijkó okitlaxtla topatka iwa otechmák tonemilis semijkak. 
<span class="verse" id="HB9_13">13&#160;</span>Achto, inmesso n torojteh iwa n tentsomeh, iwa itlekonex n beserra non okichichinoayah kan artal iwa satepa okitejtepewayah impah akimeh amo chipawakeh okatkah, okipiaya weletílistli para kinchipawas inawak Dios san ik pánixko. 
<span class="verse" id="HB9_14">14&#160;</span>Iwa tla inmesso n yolkameh kipia weletílistli, ¡Iesso n Cristo Jesús okachi kipia weletílistli ke inmesso nonteh yolkameh! Porke ika ichikawalis n Espíritu Santo non nochipa yolitok, Cristo inewia omotemák makimiktikah kemi se tlamánali senchipawak. Iesso techchipawa iwa ya tikmatokeh milák otechchipa. Iwa ijkó ya tiweleti tiktekichiwiliskeh Dios non yolitok. </div>
<div class='p'>
<span class="verse" id="HB9_15">15&#160;</span>Cristo techyekkawa itech se yankuik tlájtoli, imikilis Cristo okitlaxtla topatka nochi tlan amokuali otikchijkeh itech non sikinika tlanawátili, iwa akimeh Dios okinnotski maweletikah makiselikah intlatliokolil non Ye yokinkakitijka. 
<span class="verse" id="HB9_16">16&#160;</span>Porke ya nonkimatokeh, ijkuak aka mikki, kikajtewa se amatl kan otlaxexelo, nochi tlan kijtoa itech non amatl, weletis mochiwas sanwel tla yomikki akin okitlali non amatl. 
<span class="verse" id="HB9_17">17&#160;</span>Porke non amatl kan kijtojtok otlaxexelo amitla ipati tla akin okijkuilo ok yolitok, non amatl amitla ipati asta ijkuak miki akin okitlali. 
<span class="verse" id="HB9_18">18&#160;</span>Yika, ijkuak Dios okitlali non sikinika tlalamatl, noiwa omotlajtolsenka ika estli. 
<span class="verse" id="HB9_19">19&#160;</span>Moisés okinmatilti n tlanawátilteh nochteh n israelitas. Otlanki okónanki intsojmio n ichka iwa se isopojkuawitl, okinsia itech atl nelitok ika inmesso n torojkokoneh iwa n tentsomeh, satepa okajtselwi n tlanawátili non Moisés okinchijchi, noiwa okinmajtselwi nochteh n israelitas. 
<span class="verse" id="HB9_20">20&#160;</span>Iwa okinmili: “Nin estli kisentlalia n tlalamatl non Dios onomechtitlanili.” <span class='rq'>Éx. 24:8 </span> 
<span class="verse" id="HB9_21">21&#160;</span>Moisés noiwa okajtselwi ika estli n tabernákulo iwa nochi tlan ompa okitekitiltiayah ijkuak okiweyijkachiwayah Dios. 
<span class="verse" id="HB9_22">22&#160;</span>Ijkó kiné, n tlanawátili techititia miak tlajtlákoli omochipawaya ika estli, iwa amitla motlaxtlawah tla amo motoyawa estli. </div>
<div class='s'>Imikilis Cristo kipojpoloa n tlajtlákoli </div>
<div class='p'>
<span class="verse" id="HB9_23">23&#160;</span>Ijkó kiné, omonekia ninteh tlamíktilteh para mochipawas san itlachijchiwilis noso itlasekawilo itech tlan onka ilwikak. Pero tlan milák onka ilwikak kinekih okachi weyi tlamíktili iwa amo san inmesso n yolkameh. 
<span class="verse" id="HB9_24">24&#160;</span>Porke Cristo amo okalak itech tabernákulo non san tlakah okichijchijkeh. Noni okatka san se tlachijchiwali kemi n milák tabernákulo non kajki ilwikak. Ye okalak kan ilwikak, kan axa kitlatlautijtok Dios matechtlapojpolwi. 
<span class="verse" id="HB9_25">25&#160;</span>N weyi tiopíxki, kalaki nochi xiwitl kan Lojar Santísimo iwa kimana estli non amo iesso, pero Cristo amo okalak miak welta para motemaktis. 
<span class="verse" id="HB9_26">26&#160;</span>Tla ijkó yetoskia, Cristo mikiskia miak welta desde ijkuak Dios okichijchi n tlaltíkpaktli. Pero Ye omonextiko itech ninteh iksemi tonatijmeh iwa inewia omotemák makimiktikah, iwa ijkó, ika iesso okimpojpoloko totlajtlakolwah. 
<span class="verse" id="HB9_27">27&#160;</span>Tejwah tinochteh timikiskeh san se welta, iwa satepa Dios techixkomakas. 
<span class="verse" id="HB9_28">28&#160;</span>Ijkó noiwa Cristo omotemák san se welta para makimiktikah iwa ijkó matechtlapojpolwikah de totlajtlakolwah. Satepa Ye oksepa walmokopas, iwa ayakmó mikkis por totlajtlakolwah, yej para techmakixtis tejwah akimeh tikchixtokeh mawiki.  </div>
<div class='psalmlabel' id='HB10_0'> 10</div>
<div class='s'>Itlanawatilis Moisés amo weleti kinkixtia tlajtlákolteh </div>
<div class='p'>
<span class="verse" id="HB10_1">1&#160;</span>Itlanawatil Moisés sanwel itlasekawilo tlan satepa walaskia, iwa amo tlan milák techmakaskia. Yika, n tlanawátili amo weleti kinchipawa akimeh yawi nochi xiwitl inawak Dios, iwa kitlamaniliah. 
<span class="verse" id="HB10_2">2&#160;</span>Tla milák n tlanawatílistli weletiskia kinchipawas tlajtlákolteh, amo momachiliskia tlajtlakolejkeh iwa ayakmó kinmanaskiah yolkameh. 
<span class="verse" id="HB10_3">3&#160;</span>Pero nochi xiwitl, ninteh tlamiktilteh sanwel nomechtoktiah xikinmilnamikikah nomotlajtlakolwah, 
<span class="verse" id="HB10_4">4&#160;</span>porke inmesso n torojteh iwa n tentsomeh non kinmiktiah amo weletih kimpojpoloah tlajtlákolteh. </div>
<div class='p'>
<span class="verse" id="HB10_5">5&#160;</span>Yika, ijkuak owala Cristo ipan tlaltíkpaktli, Ye okijto: </div>
<div class='q'>Tejwatsi amo otiknek mamitsinmiktilikah yolkameh nion mamitstlamanilikah, </div>
<div class='q'>yika otechkawili manitlakatiki iwa satepa manimitsmaktili nokuerpo kemi se tlamíktili. </div>
<div class='q'>
<span class="verse" id="HB10_6">6&#160;</span>Tejwatsi amo omitspakti mamitsinmiktilikah yolkameh non okinchichinoayah ipan artal para tikintlapojpolwis de intlajtlakolwah. </div>
<div class='q'>
<span class="verse" id="HB10_7">7&#160;</span>Ijkuakó onikijto: “Nika nika Tejwatsi Dios, ken ijkuilitok, nikchiwas tlan Tejwatsi tikmonekiltia.” <span class='rq'>Sal. 40:6-8 </span> </div>
<div class='m'>
<span class="verse" id="HB10_8">8&#160;</span>Achto kijtoa, Dios amo kinneki tlamíktilteh, nion matitlamanakah, nion yolkameh non kinchichinoah ipan artal non techtlajtlakolchipawas, amo kiwelitah maya n tlanawátili kijtoa matitlamanakah. 
<span class="verse" id="HB10_9">9&#160;</span>Iwa satepa kijtoa: Nika niwits iwa nikchiwas tlan Tejwatsi Dios tikmonekiltia. Matikijtokah Cristo okinpojpoloko nekateh tlamíktilteh non achto okinchiwayah, iwa okitlali ok se. 
<span class="verse" id="HB10_10">10&#160;</span>Dios yotexchipa de totlajtlakolwah porke Cristo okichi tlan Dios kimonekiltia, ijkuak omikki ipan krus, iwa okitemák ikuerpo kemi se tlamíktili san se welta iwa nochipa. </div>
<div class='p'>
<span class="verse" id="HB10_11">11&#160;</span>N tiópixki judío, nochi tonati kinmana tlamíktilteh, iwa ixmostla kojpatilia tlan kimantok, pero ninteh tlamanalteh mach weletih kimpojpoloah tlajtlákolteh. 
<span class="verse" id="HB10_12">12&#160;</span>Pero Cristo san se welta omotemák makimiktikah para kintlaxtlawas totlajtlakolwah nochipa. Iwa axa ewatok ik iyekma Totajtsi Dios. 
<span class="verse" id="HB10_13">13&#160;</span>Iwa ompa mochixtok asta ijkuak Dios kintlalis itlampa ikxiwah akimeh kikokoliah, 
<span class="verse" id="HB10_14">14&#160;</span>porke san ika se tlamánali, Cristo Jesús okinsenchipa de intlajtlakolwah nochteh akimeh kinyolchipajtok. 
<span class="verse" id="HB10_15">15&#160;</span>Noiwa nochi ni, n Espíritu Santo techonmatiltia kan kijtoa: </div>
<div class='q'>
<span class="verse" id="HB10_16">16&#160;</span>Ye ni n tlájtoli non satepa nimoyekkawas iwan yejwah, kijtoa n Toteko: </div>
<div class='q'>Niktlalis notlanawatil itech inyolo, </div>
<div class='q'>iwa nikinmijkuilos itech intlalnamikilis. <span class='rq'>Jr. 31:33 </span> </div>
<div class='m'>
<span class="verse" id="HB10_17">17&#160;</span>Iwa kijtoa: </div>
<div class='q'>Ayik oksepa nikinmilnamikis </div>
<div class='q'>intlajtlakolwah nion tlan amokuali okichijkeh. <span class='rq'>Jr. 31:34 </span> </div>
<div class='m'>
<span class="verse" id="HB10_18">18&#160;</span>Ijkó kiné, keman yotechtlapojpolwijkeh ayakmó moneki itla makimanakah para matechtlapojpolwikah. </div>
<div class='s'>Matimijkuanikah inawak Dios. </div>
<div class='p'>
<span class="verse" id="HB10_19">19&#160;</span>Ijkó kiné nokniwah, axa ya weletis tikalakiskeh kan Lojar Santísimo ken Cristo Jesús okitoya iesso ijkuak omikki. 
<span class="verse" id="HB10_20">20&#160;</span>Ijkuak Jesús omikki, ikuerpo omochi n yankuik ojtli yolitok non okitlapo n kortina kan Lojar Santísimo, 
<span class="verse" id="HB10_21">21&#160;</span>iwa axa Cristo Jesús Ye n Weyi Tiópixki akin tlayakantok icha n Dios. 
<span class="verse" id="HB10_22">22&#160;</span>Matimijkuanikah inawak Dios ika toyolo chipawak iwa kuali matitlaneltokakah, porke Ye yokichipa toyolo nochi tlan amokuali, para ayakmó matimomachilikah titlajtlakolejkeh, ken nochi tokuerpo yokichipa ika atl chipawak. 
<span class="verse" id="HB10_23">23&#160;</span>Axa, kuali matitlaneltokakah itech tlan tikchiah, porke kuali tikmatokeh, Dios techmakas nochi tlan okisentlali techmakas. 
<span class="verse" id="HB10_24">24&#160;</span>Matiktemolikah kenijki timosepampapalewiskeh, matimotlasojtlakah iwa matikchiwakah tlan kuali. 
<span class="verse" id="HB10_25">25&#160;</span>Yika, nochipa matimololokah iwan oksikimeh tokniwah, amo matikchiwakah kemi sikimeh yomomatkeh amo kinekih mololoskeh. Tejwah moneki matimosepanyolchikawakah, iwa axa okachi por ya tikitah n tonati ijkuak Toteko wits ya walajsi. </div>
<div class='p'>
<span class="verse" id="HB10_26">26&#160;</span>Porke tla tiknekiskeh titlajtlakolchijtinemiskeh maya ya tikixmati tlan milák, ayakmó weletis techmakaskeh ok se tlamíktili por totlajtlakolwah. 
<span class="verse" id="HB10_27">27&#160;</span>Sanwel tikchiah n weyi iwa temojti tlaijyowílistli itech tletl xotlatok non kimpojpolos akimeh kikokoliah Dios. 
<span class="verse" id="HB10_28">28&#160;</span>Ijkuak aka kixpanawia itlanawatil Moisés, iwa onkateh ome noso eyi akimeh milák okitakeh, ayakmó kitlapojpolwiah nion kiknomatih yej nima kimiktiah. 
<span class="verse" id="HB10_29">29&#160;</span>¡Amo nonkiyejyekoliah okachi kintlaijyowiltiskeh akimeh kixpanawiah Ikone Dios iwa kitah kemi amitla ipati imikilis n Cristo ijkuak okitoya iesso! Porke ijkuak ijkó kichiwa kimawistetepewa Iespíritu Dios non techtlasojtla. Noiwa kimawistetepewa imikilis n Cristo, non ika omoyekkawako, iwa ika non estli yotechtlapojpolwiko de totlajtlakolwah. 
<span class="verse" id="HB10_30">30&#160;</span>Tikmatokeh tlan Totajtsi Dios okijto: “Ne Akin nitetlaijyowiltis, iwa Ne nitetlaxtlawis.” <span class='rq'>Dt. 32:35 </span>Noiwa okijto: “Toteko Dios kintlaxtlawiki noso kintlaijyowiltiki itlaneltokawah.” <span class='rq'>Dt. 32:36 </span> 
<span class="verse" id="HB10_31">31&#160;</span>¡Kema temojti tla otiwetsito imak Dios akin nochipa yolitok! </div>
<div class='p'>
<span class="verse" id="HB10_32">32&#160;</span>Xikinmilnamikikah n tonatijmeh ijkuak sikin ononkiselijkeh n kualitlájtoli. Maya onomechtlaijyowiltijkeh nomejwah nochipa ononkineltokakeh n kualitlájtoli. 
<span class="verse" id="HB10_33">33&#160;</span>Miak welta onomechpijpinatijkeh ijkuak teixpa onomechwitekiah, iwa ijkuak oksikimeh nomokniwah okintlaijyowiltiayah, nomejwah noiwa onontlaijyowiayah. 
<span class="verse" id="HB10_34">34&#160;</span>Nomejwah ononkinmiknomatkeh akimeh otsaktokah, iwa ika pakílistli ononkimotekawilijkeh manomechkixtilikah tlan nomoaxka, porke nonkimatokeh itech ilwikak nonkipiah tlan okachi kuali iwa ayik tlami. 
<span class="verse" id="HB10_35">35&#160;</span>Amo xikpolokah nomotlaneltokalis itech Cristo, porke nomotlaneltokalis nomechmakas se kuali tlaxtláwili kan ilwikak. 
<span class="verse" id="HB10_36">36&#160;</span>Nomejwah xikxikokah nochi n tlaijyowílistli iwa xikchiwakah tlan Dios kineki, iwa ijkó manomechmaka tlan Ye yokijto kitemakas. 
<span class="verse" id="HB10_37">37&#160;</span>Itlajkuilol Dios kijtoa: </div>
<div class='q'>San nima kalakiki, Akin saman wits, </div>
<div class='q'>ayakmó wejkawas. </div>
<div class='q'>
<span class="verse" id="HB10_38">38&#160;</span>Akin yolmilajka ika itlaneltokalis yolitos. </div>
<div class='q'>Pero tla ayakmó nechneltoka, </div>
<div class='q'>ayakmó nipaktos íwa. <span class='rq'>Hab. 2:3 </span> </div>
<div class='m'>
<span class="verse" id="HB10_39">39&#160;</span>Tejwah, amo kemi nonmotsinkixtiah iwa moixpoloah. Tejwah timopoah iwan nekateh akimeh kineltokah Dios iwa ijkó kinmakixtiah inmalma.  </div>
<div class='psalmlabel' id='HB11_0'> 11</div>
<div class='s'>N tlaneltokálistli </div>
<div class='p'>
<span class="verse" id="HB11_1">1&#160;</span>Ijkó kiné, n tlaneltokálistli ye tlan se kichia ika nochi iyolo, maya se amo kita. 
<span class="verse" id="HB11_2">2&#160;</span>Dios okinyekseli towejkatatawah ken okineltokakeh. </div>
<div class='p'>
<span class="verse" id="HB11_3">3&#160;</span>Ika totlaneltokalis tikmatih Dios ika itlajtol okichijchi n tlaltíkpaktli. Nochi tlan axa tikitah, n ilwikak iwa n tlaltikpak, nochi Dios okichijchi itech tlan amo omotaya. </div>
<div class='p'>
<span class="verse" id="HB11_4">4&#160;</span>Abel otlaneltokaya inawak Dios, yika okimanili se tlamíktili iwa Dios okachi okitlasojkamah ke non de Caín. Dios okiseli Abel yolmilajka iwa okiseli itlamanal. Ijkó kiné, maya Abel yowejka omikki, ok techixtlamachtijtok itlaneltokalis. </div>
<div class='p'>
<span class="verse" id="HB11_5">5&#160;</span>Por itlaneltokalis Enok amo omikki, iwa Dios okiwík kan ilwikak yolitok, yika ayakmó okajsikeh. N tiotlajkuíloli kijtoa, ijkuak ayamó okiwikaya Enok, ye okipakti Dios ika iyeknemilis. 
<span class="verse" id="HB11_6">6&#160;</span>Pero tla se amo kipia tlaneltokálistli, mach weletis tikpaktis Dios, porke akin mijkuania inawak Dios, moneki makineltoka Ye onka, iwa Ye kinmakas intlatliokolil akimeh kitemoah. </div>
<div class='p'>
<span class="verse" id="HB11_7">7&#160;</span>Por itlaneltokalis Noé ijkuak Dios okili tlamochiwaskia, tlan ayamó omotaya, Noé otlaneltokak iwa opé kichijchiwa se weyi barko, non ika kinmakixtiskia non ken kimita. Ika non tlaneltokálistli okintlaijyowiltih nochteh n tlaltikpaktlakah. Ijkó Dios okitak n Noé kemi se tlakatl yolchipawak por okineltokak tlan okili. </div>
<div class='p'>
<span class="verse" id="HB11_8">8&#160;</span>Por itlaneltokalis Abraham, ijkuak Dios okínotski, ye okitlakitak iwa oyá kan se tlali non Dios kiaxkatiliskia. Abraham okikakajte itlal iwa amo okimatia kan oyaya. 
<span class="verse" id="HB11_9">9&#160;</span>Por itlaneltokalis Abraham ochanchiwaya itech ok se tlali san kemi se néjnenki, kan Dios yokilijka kiaxkatiskia. Abraham ochantitoka ijtik kaltsótsoli ijkó kemi Isaac iwa Jacob, kemi Dios yokinmilijka kinmakaskia non tlali. 
<span class="verse" id="HB11_10">10&#160;</span>Abraham okichi tlan Dios okinawati, porke okinekia kitas neká altepetl non kuali yektlakxilitok iwa ayik wetsis, non altepetl Dios okimájmanki iwa okichijchi. </div>
<div class='p'>
<span class="verse" id="HB11_11">11&#160;</span>Ika non itlaneltokalis Abraham, maya Sara amo oweletia okimpiaya ipilwah iwa okatka ya tenantsi, okiseli itlatiochiwalis Dios iwa okípixki se ikone, porke Abraham okineltokak Dios nochipa kichiwa tlan kijtoa. 
<span class="verse" id="HB11_12">12&#160;</span>Ijkó, maya Abraham yokatka ya tetajtsi iwa sa okichixtoka imikilis, ok oweletki okipixki se ikone iwa satepa okimpíxki satlawel miaktikeh iwejkaixwiwah, non amaka oweletia kimpoaskia, kemi n sítlalteh non kateh ilwikak iwa kemi n xali non kajki itempa n weyi atl. </div>
<div class='p'>
<span class="verse" id="HB11_13">13&#160;</span>Nochteh ninteh tlakah otlaneltokakeh asta omikkeh. Iwa mach okiselijkeh tlan Dios okinmili kinmakas, pero ken otlaneltokakeh, san wejka okitakeh tlan kinmakaskiah iwa opakeh. Iwa okijtojkeh amo omokawakoh itech nin tlaltíkpaktli, yej san kech tonati onenemikoh. 
<span class="verse" id="HB11_14">14&#160;</span>Iwa akimeh ijkó kijtoah, kijtosneki ok kitemojtinemih se tlali kan chanchiwaskeh. 
<span class="verse" id="HB11_15">15&#160;</span>Tla yejwah kilnamiktoskiah n tlali kan owalkiskeh, weletiskia oksepa onmokopaskiah kan owalewakeh. 
<span class="verse" id="HB11_16">16&#160;</span>Pero yejwah okitemoayah se tlali okachi kuali kan chanchiwaskiah, kijtosneki okinekiah chanchiwaskeh ilwikak. Yika Dios amo pinawa makilikah Inteko de yejwah, porke Ye yokinmajmanili se altepetl kan ilwikak. </div>
<div class='p'>
<span class="verse" id="HB11_17">17&#160;</span>Por itlaneltokalis Abraham, keman Dios okiyejyeko, para kimiktis ikone Isaac, Abraham kichiwaskia tlan Dios okinawati porke okineltokaya. 
<span class="verse" id="HB11_18">18&#160;</span>Porke Dios yokilijka: “Ika mokone Isaac tikimpias miaktikeh mowejkaixwiwah.” <span class='rq'>Gn. 21:12 </span> 
<span class="verse" id="HB11_19">19&#160;</span>Abraham okimatia Dios kipia weletílistli para kiyolitis se non yomikki, yika weletis tikijtoskeh Abraham oksepa okiseli ikone Isaac kemi yetoskia yomikka. </div>
<div class='p'>
<span class="verse" id="HB11_20">20&#160;</span>Ika itlaneltokalis, Isaac okintiochi n Jacob iwa n Esaú iwa okinmili tlan kiseliskia satepa. 
<span class="verse" id="HB11_21">21&#160;</span>Noiwa ika itlaneltokalis, ijkuak ya mikiskia n Jacob, omotlakxili ipan ibasto iwa okintiochi ipilwah n José, iwa okiweyijkachi Dios. 
<span class="verse" id="HB11_22">22&#160;</span>Iwa ika itlaneltokalis ijkuak ya mikiskia n José, okinmili n israelitas satepa kisaskiah itech tlali de Egipto, iwa okinnajnawatijtewak tlan kichiwaskiah iwan iomiowah. </div>
<div class='p'>
<span class="verse" id="HB11_23">23&#160;</span>Ika intlaneltokalis, ijkuak otlákatki Moisés, itajwah okitlatijkeh eyi mestli, porke okitakeh kuajkualtsi n konetl, iwa amo okimawilijkeh itlanawatil n rey akin otlanawatijka makinmiktikah nochteh n kokoneh. 
<span class="verse" id="HB11_24">24&#160;</span>Ika itlaneltokalis Moisés ijkuak yokatka tlakatl, amo okinek makinotsakah ikone ichpoch n rey de Egipto. 
<span class="verse" id="HB11_25">25&#160;</span>Yej okinek sansikah makitlaijyowiltikah iwan ipilwah n Dios, iwa amo san kech tonati mopaktijtinemis itech inmelewilis n tlajtlákoli. 
<span class="verse" id="HB11_26">26&#160;</span>Moisés okimatia nochi tlan se kijyowia por Cristo, okachi ipati ke nochi tlan okipiaya n rey de Egipto, ken itlachialis yokitlalijka itech n tlatliokólili non Dios kimakaskia. 
<span class="verse" id="HB11_27">27&#160;</span>Ika itlaneltokalis Moisés okiski de Egípto, iwa amo okimawili ikualanilis n Rey de Egipto, Moisés amo omosotla, ken okimatia Dios okatka íwa, maya amo okitaya. </div>
<div class='p'>
<span class="verse" id="HB11_28">28&#160;</span>Ika itlaneltokalis Moisés, okipewalti ilwitl de Paskua. Iwa okinnawati n tlakah de Israel makajtselwikah inajnakastla inkaltenwah ika inmesso ichkameh, ijkó n ángel non kualinmiktiskia n kokoneh teteachkameh, amo makinmikti nion se chokotsi teteachka itech impilwah n tlakah de Israel. <span class='rq'>Éx. 12:7 </span> 
<span class="verse" id="HB11_29">29&#160;</span>Iwa ika intlaneltokalis, n tlakah de Israel opanokeh itlajko atl non itoka mar chichiltik kemi yetoskia nejnentiwih ixko tlali waki, iwa ijkuak n egipsios okinekiah panoskeh kemi yejwah, oapolakeh iwa omikkeh. </div>
<div class='p'>
<span class="verse" id="HB11_30">30&#160;</span>Iwa ika intlaneltokalis, n tlakah de Israel onenenkeh iwa okiyawalojkeh chikomeh tonati n weyi tepamitl non kiyawalojtok n altepetl de Jericó iwa owetskeh n tepamimeh. 
<span class="verse" id="HB11_31">31&#160;</span>Iwa ika itlaneltokalis n awilsiwatl Rahab, amo omikki iwan amo tetlakitakeh, porke okinseli icha n ichtakateistlakojkeh de Israel. </div>
<div class='p'>
<span class="verse" id="HB11_32">32&#160;</span>¿Tlan okachi weletis nomechilis? Amo nikajxilis nomechtlapowis de Gedeón, Barac, Sansón, Jefté, David, Samuel iwa n profetas. 
<span class="verse" id="HB11_33">33&#160;</span>Porke otlaneltokayah inawak Dios, yika okintlankeh oksikimeh paísmeh, iwa kuali otekiwajtikeh iwa okiselijkeh nochi tlan Dios okinmili kinmakas. Iwa okinkamatsakeh liomeh, 
<span class="verse" id="HB11_34">34&#160;</span>okinsewijkeh wejweyi tlemeh, oweletkeh omakiskeh ijkuak kinmiktiskia ika espada. Non okatka amo chikawakeh okiselijkeh chikawálistli iwa omotlamitoh chikawakeh kan momijmiktilo, iwa okintoktijkeh matsinkisakah n soldadojteh non inkokolikniwah. 
<span class="verse" id="HB11_35">35&#160;</span>Ika intlaneltokalis sikimeh siwameh, Dios okichi oksepa mamoyolitikah ichantlakawah non yomikkeh. </div>
<div class='p'>Oksikimeh tlaneltokakeh mach okikajkeh Dios maya okintlaijyowiltijkeh, yej okimokawilijkeh makinmiktikah, ken yokimatiah moyolitiskiah iwa ijkó kiseliskeh ok se yankuik yolitílistli. 
<span class="verse" id="HB11_36">36&#160;</span>Oksikimeh okimpijpinawiayah teixpa iwa okinwitekeh, sikimeh okinmilpiayah ika kadena iwa oksikimeh okintsakuayah. 
<span class="verse" id="HB11_37">37&#160;</span>Sikimeh okinmiktijkeh ika tetl, sikimeh okintlajkotekeh ika serrote, iwa sikimeh okinmiktijkeh ika espada. Nika iwa nepa onentinemiah ken amo okinkawiliayah machanchiwakah, omotlakentijtinemiah sanwel ika inmewayo n ichkameh noso tentsomeh iwa satlawel próbesteh okatkah. Nochteh okintlawelitayah iwa okintlaijyowiltiayah. 
<span class="verse" id="HB11_38">38&#160;</span>Ninteh tokniwah okatkah saikpanoa kualteh n tlakah itech nin tlaltíkpaktli. Sentetl onentinemiah kan amaka chanti, kan tepeyo, ijtik kúyokteh iwa wejweyi kuevajteh. </div>
<div class='p'>
<span class="verse" id="HB11_39">39&#160;</span>Nochteh ninteh maya kuali okinselijkeh por intlaneltokalis, amo okiselijkeh tlan okinkakitijkah. 
<span class="verse" id="HB11_40">40&#160;</span>Ijkó otlamochi, para yejwah amo achto makalakiti iwa tejwah satepa. Tlamó Dios kimajmanaskia itla okachi kuali para tejwah.  </div>
<div class='psalmlabel' id='HB12_0'> 12</div>
<div class='s'>Matiktlalikah totlachialis itech Jesús </div>
<div class='p'>
<span class="verse" id="HB12_1">1&#160;</span>Yika, tejwah noiwah, non tikateh intlajko miakeh tokniwah non kuali yokiteititijkeh intlaneltokalis, matiktlakaltechokah nochi tlan techtsakuilia, n tlajtlákoli non techijilpia. Iwa ika miak yolchikawálistli matimotlelokah itech nin ojtli non kajki toyakapa. 
<span class="verse" id="HB12_2">2&#160;</span>Matiktlalikah totlachialis itech Jesús, porke imak wits nochi totlaneltokalis, porke Ye otechititi kenomi titlaneltokaskeh. Jesús otlaijyowi itech krus, iwa mach omotekipacho kox saikpanoa tepinati ijkuak se mikki itech krus, porke okimatia satepa de itlaijyowilis kipiaskia miak pakílistli, iwa axa ewatok ik iyekma kan Dios yayantitok. </div>
<div class='p'>
<span class="verse" id="HB12_3">3&#160;</span>Yika, tla kemania nonmosotlawah, san xikilnamikikah kenomi Jesús okixiko nochi tlan okitoktijkeh n tlajtlakolejkeh. 
<span class="verse" id="HB12_4">4&#160;</span>Porke maya nonkixikojtokeh n tlaijyowílistli para amo nontlajtlakolchiwaskeh, nomejwah ayamaka nomechmiktia. 
<span class="verse" id="HB12_5">5&#160;</span>Nomejwah yononkilkajkeh kenijki Dios kinnonotsa akimeh ipilwah. Ijkí kijtoa n tiotlajkuiloli: </div>
<div class='q'>Nokone, amo san xikawilmati ijkuak Toteko Dios mitsnonotsa, </div>
<div class='q'>nion ximosotlawa ijkuak chikawak mitsajwa. </div>
<div class='q'>
<span class="verse" id="HB12_6">6&#160;</span>Porke Toteko Dios kimilawa akin kitlasojtla, </div>
<div class='q'>iwa kitsonwiteki akin kiselia kemi ikone. <span class='rq'>Pr. 3:11-12 </span> </div>
<div class='m'>
<span class="verse" id="HB12_7">7&#160;</span>Xikxikokah keman Dios nomechmilawa, porke amo onka se teta non amo kimilawa ikone. 
<span class="verse" id="HB12_8">8&#160;</span>Porke tla amo timomilawah, kemi se kinmilawa ipilwah, kijtosneki tejwah amo ipilwah n Dios, iwa Ye amo techselia. 
<span class="verse" id="HB12_9">9&#160;</span>Ijkuak tejwah otikatkah tikokoneh, totajwah tlaltikpaktlakah otechmilawayah, iwa tejwah otikintlakitayah. Axa okachi tikpiah tiktlakitaskeh Dios, ken Ye Teta de n espíritus, iwa ijkó tikpiaskeh yolílistli. 
<span class="verse" id="HB12_10">10&#160;</span>Nika ipan tlaltíkpaktli totajwah otechmilawayah kemi yejwah okiyejyekoliayah kuali para matimomilawakah. Pero Dios techmilawah porke milák kineki techpalewis, para matiyetokah tiyolchipawakeh kemi Ye. 
<span class="verse" id="HB12_11">11&#160;</span>Ijkuak aka techmilawa, amo tikwelitah, porke techkokoa. Pero akin moyektlalia kipias yolsewílistli iwa yeknemis. </div>
<div class='s'>Xinemikah kemi Dios kineki </div>
<div class='p'>
<span class="verse" id="HB12_12">12&#160;</span>Ijkó kiné, xikonanakah chikawálistli, nomomawah amo san machapantokah, iwa nomokxiwah amo san makuijkuitlaxiwikah. 
<span class="verse" id="HB12_13">13&#160;</span>Xiktemokah n ojtli milaktik. Ijkó, nomokxi non omonekuilo, pajtis iwa ayakmó oksepa monekuilos. </div>
<div class='p'>
<span class="verse" id="HB12_14">14&#160;</span>Xiktemolikah kenomi weletis nonmoyekwikaskeh non nochteh, akin amo nemis ika iyolo chipawak, ayik kitas Totajtsi Dios. 
<span class="verse" id="HB12_15">15&#160;</span>Kuali ximotlachilikah nonnochteh xikajsikah ikualtilis Dios, iwa amaka mayeto kemi n chichik xiwitl non teijtlakoa iwa kinchichiyaltia oksikimeh. 
<span class="verse" id="HB12_16">16&#160;</span>Nion se de nomejwah mamomekati, nion makajawilmati tlan Dios tlanawatia, porke ijkó okichi Esaú, akin okawilo tlan ita kimakaskia kemi teteachka, san por siki tlákuali. 
<span class="verse" id="HB12_17">17&#160;</span>Ijkuak Esaú okinek makitiochiwa ita kemi teteachka, ita ayakmó okitiochi, iwa maya miak ochokak Esaú, ayakmó owéletki okiyektlali tlan okichi. </div>
<div class='p'>
<span class="verse" id="HB12_18">18&#160;</span>Nomejwah mach ononmijkuanijkeh kemi n israelitas itsintla n tepetl Sinaí non se weleti kitelkoa, kan oxotlatoka tletl, kan otleyuatoka ika mextli, okatka tleyuálistli iwa chikawak oejekaya. 
<span class="verse" id="HB12_19">19&#160;</span>Noiwa mach ononkikakeh ijkuak okipitskeh se tlapítsali, nion itlajtol Dios ijkuak okintlapowi. Akimeh okikakeh non tlájtoli, okitlatlautijkeh ayakmó okachi makintlapowi, 
<span class="verse" id="HB12_20">20&#160;</span>porke ayakmó okixikoayah non tlanawátili non okijtoaya: “Tla aka tlakatl noso yolkatl kontlalis ikxi ipan tepetl Sinaí, makimojmotlakah ika tetl asta mamiki.” <span class='rq'>Éx. 19:12 </span> 
<span class="verse" id="HB12_21">21&#160;</span>Semi temojti tlan okitayah, yika asta inewia Moisés okijto: “Semi nimomojtia, asta nibibioka.” <span class='rq'>Dt. 9:19 </span> </div>
<div class='p'>
<span class="verse" id="HB12_22">22&#160;</span>Pero nomejwah ononmijkuanijkeh kan tepetl Sión, kan weyi altepetl de Dios non yolitok, kijtosneki kan yankuik Jerusalén non kajki ilwikak, innawak miaktikeh ángeles, 
<span class="verse" id="HB12_23">23&#160;</span>ompa ololitokeh ipilwah teteachkameh non machotitokeh kan ilwikak. Nomejwah ya nonkateh ompa inawak Dios n teyolsewi. Noiwa ompakateh inmespíritus n yolchipawakeh. 
<span class="verse" id="HB12_24">24&#160;</span>Yononmijkuanijkeh inawak Jesús, Akin techtlajtolpalewia inawak Dios, porke Ye otechalikili n yankuik tlájtoli non Dios otechmák. Iwa ika iesso Jesús non okitoya ijkuak omikki, Dios yotechtlapojpolwi de totlajtlakolwah. Yika Jesús okachi weyijkatitok ke Abel, porke iesso n Abel amo techtlapojpolwia yej kitlajtlani makimiktikah akin okimikti. </div>
<div class='p'>
<span class="verse" id="HB12_25">25&#160;</span>Ximotlachilikah, amo kichiwa amo nonkikakiskeh Dios Akin nomechnonotsa. Porke amo omakiskeh towejkatatawah non amo okikakeh Dios keman okinnonotsaya kan tepetl Sinaí. Okachi tejwah amo timakisaskeh tla amo tikkaki akin techalnonotok desde ilwikak. 
<span class="verse" id="HB12_26">26&#160;</span>Itech nekateh tonatijmeh ijkuak Dios okintlapowi n tlakah de israel, otlalólinki. Iwa axa kijtoa: “Oksepa nikchiwas matlalolini, iwa axa amo san tlaltíkpaktli niktsejtselos, yej noiwa n ilwikak.” <span class='rq'>Hag. 2:6 </span> 
<span class="verse" id="HB12_27">27&#160;</span>Iwa ijkuak okijto “oksepa”, non tlájtoli kijtosneki pojpoliwis nochi tlan molinia, iwa mokawas sanwel tlan amo mota. 
<span class="verse" id="HB12_28">28&#160;</span>Iwa tejwah Dios techmaka se lojar kan Ye tlanawatijtok iwa ayik molinis. Yika, matiktlasojkamatikah iwa matikweyijkachiwakah ika weyílistli iwa tlasojtlálistli non Ye kipaktia, 
<span class="verse" id="HB12_29">29&#160;</span>porke Totajtsi Dios se tletl non nochi kipaatiltia.  </div>
<div class='psalmlabel' id='HB13_0'> 13</div>
<div class='s'>Kenomi weletis tikpaktis Dios </div>
<div class='p'>
<span class="verse" id="HB13_1">1&#160;</span>Nochipa matimosepantlasojtlakah kemi tiiknimeh. 
<span class="verse" id="HB13_2">2&#160;</span>Nochipa xitekalotikah keman nomechtlajtlaniliah, porke akimeh tekalotiah, amo kimatih okinkalotijkeh ángeles. </div>
<div class='p'>
<span class="verse" id="HB13_3">3&#160;</span>Xikinmilnamikikah non tsaktokeh, ken yaskia nomejwah inwah nontsaktokeh. Xikinmilnamikikah akimeh kintekipanoltiah, kemi yaskia nomonewiah. </div>
<div class='p'>
<span class="verse" id="HB13_4">4&#160;</span>Nochteh akimeh yomonamiktijkeh moneki mamotlakitakah, machipaujkanemikah iwa amo mamomekatikah; porke Dios kintlaijyowiltis akimeh momekatiah noso awilnemi, non yomonamiktijkeh iwa non ayamó monamiktiah. </div>
<div class='p'>
<span class="verse" id="HB13_5">5&#160;</span>Amo xikapisnekikah tomi, xipakikah ika tlan ya nonkipiah, porke Dios yokijto: “Ayik nimitskajtewas moselti, nion nimitsilkawas.” <span class='rq'>Dt. 31:6 </span> 
<span class="verse" id="HB13_6">6&#160;</span>Yika, tejwah weletis tikijtoskeh ika miak tlaneltokálistli tlan kijtoa itlajtol Dios: </div>
<div class='q'>Amo nimawi, amaka weletis itla nechtoktis porke Dios nechpalewia. </div>
<div class='p'>
<span class="verse" id="HB13_7">7&#160;</span>Xikinmilnamikikah n tokniwah tlayakankeh akimeh onomechmachtijkeh itlajtol Dios, xikilnamikikah tlan kuali okichijkeh itech innemilis iwa xikchiwakah tlan yejwah okichijkeh. </div>
<div class='p'>
<span class="verse" id="HB13_8">8&#160;</span>Cristo Ye inewia, yala, axa iwa nochipa. 
<span class="verse" id="HB13_9">9&#160;</span>Yika, amo xikintlakitakah tlamachtílisteh non amo keman mokakih. Okachi kuali matechchikawa itlasojtlalis Dios, iwa amo n tlamachtílisteh non kijtoah tlan se weletis kikuas iwa tlan amó, porke nonteh tlamachtílisteh amitla techpalewiah. </div>
<div class='p'>
<span class="verse" id="HB13_10">10&#160;</span>N tiopixkeh non otlamanayah kan achto artal, mach para kikuaskeh tlan tikpiah itech toartal. 
<span class="verse" id="HB13_11">11&#160;</span>N tiópixki non tlayakantok, kiwika inmesso n yolkameh kan Lojar Santísimo, kemi se tlamánali para kimpojpolos tlajtlákolteh, pero innakayo nonteh yolkameh mochichinoa kala. 
<span class="verse" id="HB13_12">12&#160;</span>Yika, Jesús noiwa okimiktijkeh kala, de n altepetl de Jerusalén, ye omikki para kintlajtlakolchipawas n tlakah ika iesso. 
<span class="verse" id="HB13_13">13&#160;</span>Ijkó kiné, tejwah noiwah matikisakah iwa matiwiah kan okiwikakeh Jesús, para matechpijpinawikah kemi ye okipijpinawijkeh. 
<span class="verse" id="HB13_14">14&#160;</span>Porke itech nin tlaltíkpaktli amo tikpiah se altepetl non wejkawas nochipa. Tejwah tiktemoah non sikin wits. 
<span class="verse" id="HB13_15">15&#160;</span>Yika, nochipa matikweyijkachiwakah Dios, ika Itoka n Toteko Cristo Jesús, nin weyijkachiwálistli ye n tlamánali non tikpiah tikmakaskeh. Matikweyijkachiwakah ika totlajtol iwa matiktenewakah Itoka. 
<span class="verse" id="HB13_16">16&#160;</span>Iwa amo xikilkawakah nonkichiwaskeh tlan kuali. Xikimpalewikah akimeh amitla kipiah, ye tlan Dios kipaktia. </div>
<div class='p'>
<span class="verse" id="HB13_17">17&#160;</span>Xikintlakitakah akimeh nomechyakanah iwa xikchiwakah tlan nomechnawatiah, porke yejwah nomechmokuitlawia, iwa kuali kimatokeh Dios kintlajtlanis kenomi onomechyakankeh. Xikintlakitakah para makichiwakah intekih ika pakílistli, iwa amo san matsoyontokah. Porke noni amitla nomechpalewis. </div>
<div class='p'>
<span class="verse" id="HB13_18">18&#160;</span>Ximotiotsajtsilikah por tejwah. Tejwah kuali tikmatokeh amitla tlajtlákoli tikpiah, porke tiknekih tikchiwaskeh nochi tlan kuali. 
<span class="verse" id="HB13_19">19&#160;</span>Nomechtlajtlanilia ximotiotsajtsilikah por ne, para Dios manechkawili sanima manomechitati. </div>
<div class='s'>Motiotsajtsilia iwa momakawa inwah </div>
<div class='p'>
<span class="verse" id="HB13_20">20&#160;</span>N Dios teyolsewi, Ye akin okiyoliti n Toteko Cristo Jesús. Tejwah inawak Jesús kemi tiichkameh, iwa Ye Toweyi Tlájpixki. Ika iesso non okitoya ijkuak omikki, Dios omotlajtolsenka towa semijkak. 
<span class="verse" id="HB13_21">21&#160;</span>Ye manomechmachti nochi tlan kuali para nonkichiwaskeh tlan Ye kimonekiltia. Iwa por Cristo Jesús, Dios makichiwa itech nomonemilis tlan kimonekiltia. ¡Nochipa maweyijkatito n Toteko Cristo Jesús! Ijkó mamochiwa. </div>
<div class='p'>
<span class="verse" id="HB13_22">22&#160;</span>Nokniwah, nomechtlatlaujtia xikinselikah ika kuali ninteh tlájtolteh non ika nomechnonotsa, porke san kanaj kech tlájtoli onomechtlajkuilili. </div>
<div class='p'>
<span class="verse" id="HB13_23">23&#160;</span>Nikneki xikmatikah tokni Timoteo yokikajkajkeh de kan otsaktoka, iwa tla sanima owala, nikuikas ijkuak nias nomechitati. </div>
<div class='p'>
<span class="verse" id="HB13_24">24&#160;</span>Xikintlajpalokah nochteh akimeh nomechyakana, iwa nochteh n tokniwah tlaneltokakeh. </div>
<div class='p'>N tokniwah de Italia nomechtlajpaloah. </div>
<div class='p'>
<span class="verse" id="HB13_25">25&#160;</span>Ikualtilis Dios mayeto nomowa.</div><div class="footnote">
<hr />
</div>
</div></body></html>
