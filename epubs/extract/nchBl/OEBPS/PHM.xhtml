<!DOCTYPE html>
<html xmlns="http://www.w3.org/1999/xhtml" xmlns:epub="http://www.idpf.org/2007/ops" lang="nch" dir="ltr">
<head>
<meta charset="UTF-8" />
<link rel="stylesheet" href="epub.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width, height=device-height"/>
<title>Icamanal toteco; Santa Biblia FILEMÓN 1</title>
</head>
<body dir='ltr'>
<ul class='tnav'>
<li><a href='index.xhtml'>FILEMÓN</a></li>
</ul>
<div class='main' id='PM0_0'>

<div class='mt'>Nopa Amatajcuiloli cati Pablo Quitajcuilhui Filemón  </div>
<div class='psalmlabel' id='PM1_0'> 1</div>
<div class='s'>Pablo quitajcuilhui Filemón </div>
<div class='p'>

<span class="verse" id="PM1_1">1&#160;</span>Na niPablo cati niitztoc ipan tatzacti pampa nicamanaltiyaya nopa cuali camanali ten Jesucristo. Na niitztoc nica ihuaya noicni Timoteo. Nimitztajcuilhuía ni amatajcuiloli ta, tinoicni Filemón cati nimitzicnelía huan cati titequiti nohuaya ipan itequi Toteco. 
<span class="verse" id="PM1_2">2&#160;</span>Nojquiya niquintajcuilhuía tosihua icni Apia cati nochi quiicnelíaj, huan Arquipo cati nojquiya se isoldado Toteco cati tequiti tohuaya para titepohuilise icamanal Toteco. Nojquiya tiquintajcuilhuíaj nochi nopa tiopamit ten taneltocani cati mosentilíaj ipan mochaj. 
<span class="verse" id="PM1_3">3&#160;</span>Toteco Dios Totata huan Toteco Jesucristo ma quipiyaca hueyi iniyolo ica amojuanti huan ma amechmacaca tasehuilisti. </div>
<div class='s'>Filemón quineltocac Toteco </div>
<div class='p'>
<span class="verse" id="PM1_4">4&#160;</span>Filemón, nochipa nijtascamati Toteco por ta quema nimotatajtía, 
<span class="verse" id="PM1_5">5&#160;</span>pampa quejipa nijcaqui para chicahuac tijneltoca Tohueyiteco Jesucristo huan miyac tiquinicnelía nochi cati yaya quiniyocacajtoc para iaxcahua. 
<span class="verse" id="PM1_6">6&#160;</span>Huan nijtajtanía Toteco para huelis tiquinilhuis miyac masehualme quenicatza tijneltocatoc Jesucristo para inijuanti nojquiya huelise quineltocase. Quej nopa ta huan inijuanti huelise anquimachilise nochi nopa tatiochihuali cati tijpiyaj ipan Jesucristo. 
<span class="verse" id="PM1_7">7&#160;</span>Tinoicni Filemón, tijpiyaj hueyi paquilisti ica quenicatza titeicnelía. Huan miyac huelta techyolchicajtoc quej nojquiya tiquinyolchicajtoc nochi cati Toteco quiniyocatalijtoc para elise itatzejtzeloltica masehualhua. </div>
<div class='s'>Pablo quitajtani se favor para Onésimo, se tequipanojquet cati iaxca Filemón </div>
<div class='p'>
<span class="verse" id="PM1_8">8&#160;</span>Huajca nimitztajtanía se favor. Masque nihuelisquía nimitznahuatisquía ica itequiticayo Cristo para xijchihua cati quinamiqui, amo nimitznahuatis. 
<span class="verse" id="PM1_9">9&#160;</span>Pero pampa nimitzicnelía, san nimitztajtanía ni favor, na niPablo cati nijpiya miyac xihuit huan cati nitzactoc pampa nijtoquilía Cristo Jesús. 
<span class="verse" id="PM1_10">10&#160;</span>Nimitztajtanía por Onésimo cati niquita quej nocone pampa niquilhui icamanal Toteco nica campa nitzactoc huan yaya quineltocac. </div>
<div class='p'>
<span class="verse" id="PM1_11">11&#160;</span>Nijmati Onésimo amo más mitzpalehuiyaya quema ayemo cholohuayaya momaco, pero sinta sempa tijselis quej motequipanojca, ama yaya mitzpalehuis miyac quej nojquiya nechpalehuía. 
<span class="verse" id="PM1_12">12&#160;</span>Huajca nimitztitanilía Onésimo huan nijmachilía quej nimitztitanilía noyolo pampa nelía niquicnelía. 
<span class="verse" id="PM1_13">13&#160;</span>Nijnequisquía ma mocahua nohuaya quej se cati techtitanilisquía ta para nechtequipanos nica campa nitzactoc pampa nitepohuilía nopa cuali camanali ten Jesucristo. 
<span class="verse" id="PM1_14">14&#160;</span>Pero pampa amo tijmatiyaya sinta itztoya nohuaya, amo nijnequi ma mocahua huan ica tetili nimitzquixtilis se mocual tequipanojca. Nijnequi ica mopaquilis xijchihua cati tiquita cuali para tijchihuas. 
<span class="verse" id="PM1_15">15&#160;</span>Huelis timoilhuis para Onésimo mitzcajtejqui para se talojtzi para teipa huelis mocahuas mohuaya para nochipa. 
<span class="verse" id="PM1_16">16&#160;</span>Huan ama yaya ayecmo san se tequipanojquet cati tijcojtoc. Ama yaya toicni ipan Jesucristo cati niquicnelía huan cati nijmati tiquicnelis nojquiya quema sempa itztos mohuaya para mitztequipanos. </div>
<div class='p'>
<span class="verse" id="PM1_17">17&#160;</span>Huajca sinta techixmati quej nimoicni cati tequiti mohuaya ipan itequi Jesucristo, xijseli Onésimo quej techselisquía. 
<span class="verse" id="PM1_18">18&#160;</span>Huan sinta yaya mitzichtequilijtoc se tenijqui o sinta mitztahuiquilía se tenijqui, xijtali ipan na nocuenta. 
<span class="verse" id="PM1_19">19&#160;</span>Na niPablo nimitztajcuilhuía ni camanali ica nomax: Nimitztaxtahuis. Pero amo nimitzilhuis quesqui techtahuiquilía pampa nimitzpalehui xijneltoca Jesucristo. 
<span class="verse" id="PM1_20">20&#160;</span>Quena noicni, xijchihua ni favor huan sempa xijseli. Ya nopa techpalehuis na huan techyolchicahuas ipan Tohueyiteco. </div>
<div class='p'>
<span class="verse" id="PM1_21">21&#160;</span>Yeca nimitztajcuilhuilía ni amat pampa cuali nijmati tijchihuas cati nimitzilhuía. Quena, nelía nijmati para tijchihuas senquistoc nochi cati nimitztajtanía. 
<span class="verse" id="PM1_22">22&#160;</span>Nojquiya techchihuili se favor huan techsencahuili campa nicochis. Nijmati tijtajtanía Toteco para ma nechquixtica ipan ni tatzacti. Huan nijchiya para quej nopa elis para huelis niyas nimechpaxaloti. </div>
<div class='s'>Sequinoc tacame quitajpalojque Filemón </div>
<div class='p'>
<span class="verse" id="PM1_23">23&#160;</span>Mitzontajpalohua Epafras cati nohuaya itztoc ipan tatzacti pampa camanaltiyaya ten Jesucristo. 
<span class="verse" id="PM1_24">24&#160;</span>Nojquiya mitzontajpalohua Marcos, Aristarco, Demas huan Lucas cati nojquiya tequitij nohuaya ipan itequi Toteco. </div>
<div class='p'>
<span class="verse" id="PM1_25">25&#160;</span>Toteco Jesucristo ma quipiya hueyi iyolo ica amotonal. Quej nopa ma eli.</div><div class="footnote">
<hr />
</div>
</div></body></html>
