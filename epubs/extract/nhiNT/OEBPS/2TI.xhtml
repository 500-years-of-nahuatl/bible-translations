<!DOCTYPE html>
<html xmlns="http://www.w3.org/1999/xhtml" xmlns:epub="http://www.idpf.org/2007/ops" lang="nhi" dir="ltr">
<head>
<meta charset="UTF-8" />
<link rel="stylesheet" href="epub.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width, height=device-height"/>
<title>In Yancuic Tlahtolsintilil 2 TIMOTEO 1</title>
</head>
<body dir='ltr'>
<ul class='tnav'>
<li><a href='index.xhtml'>2 TIMOTEO</a></li>
</ul><ul class='tnav'><li><a href='2TI.xhtml#T21_0'>1</a></li>
<li><a href='2TI.xhtml#T22_0'>2</a></li>
<li><a href='2TI.xhtml#T23_0'>3</a></li>
<li><a href='2TI.xhtml#T24_0'>4</a></li>
</ul>

<div class='main' id='T20_0'>

<div class='mt2'>Niopa amatlahcuilol in teotlatitlantli Pablo tlen oquihcuiluilih in </div>
<div class='mt'>Timoteo  </div>
<div class='psalmlabel' id='T21_0'> 1</div>
<div class='s'>Pablo ictlahpaloua Timoteo </div>
<div class='p'>

<span class="verse" id="T21_1">1&#160;</span>Neh Pablo, itlatitlancau Cristo Jesús ica nitlaniquilitzin Dios. Dios onechtitlan mantematilti in yancuic yolilistli tlen Dios omoyectencautzinoh techonmactis ica tlen Cristo Jesús ocmochiuilihtzinoh. </div>
<div class='m'>
<span class="verse" id="T21_2">2&#160;</span>Inmitzontlahcuiluilia touatzin, Timoteo, naquin tonpoui quemeh tonnotlasohconeu. In toTahtzin Dios uan toTecotzin Cristo Jesús mamitzonpialican tetlasohitalistli, teicnoitalistli, uan ninseuilitzin mai mouantzin. </div>
<div class='s'>Amo xonpinaua itcontematiltis de Cristo </div>
<div class='p'>
<span class="verse" id="T21_3">3&#160;</span>Timoteo, amo queman inmitzonilcaua ihcuac inmonochilia Dios tlahcah uan youac, uan inmotlasohcamati inauactzinco Dios mopampa, naquin intiquitilia ica chipauac notlalnamiquilis ohcon quen occhiuqueh noyauehcautahuan. </div>
<div class='m'>
<span class="verse" id="T21_4">4&#160;</span>Inquilnamictoc quen otonchocac ihcuac otmoxixilohqueh, uan inniqui inmitzonitas uan ohcon inyoltemis ica paquilistli. </div>
<div class='m'>
<span class="verse" id="T21_5">5&#160;</span>Yec inquilnamiqui quen milauac tontlaniltoca. Non tlaniltoquilis omotac achtoh itich mosihtzin uan momamantzin Eunice, uan yec inmati touatzin noiuqui ohcon tontlaniltoca. </div>
<div class='p'>
<span class="verse" id="T21_6">6&#160;</span>Ica non inmitzonyolchicaua ixcontiquitilti in uililistli tlen Dios omitzontlaocolih ihcuac motichtzin onquintlalih nomauan, </div>
<div class='m'>
<span class="verse" id="T21_7">7&#160;</span>pues Dios amo otechonmactih se espíritu tlen icchiua matican itmohcameh, tla yeh otechonmactih niEspíritu tlen techmactia chicaualistli, tetlasohtlalistli, uan uililistli tlen ica semotzacuilis. </div>
<div class='m'>
<span class="verse" id="T21_8">8&#160;</span>Ica non, amo xonpinaua itcontematiltis den toTecotzin, dion amo xonpinaua nopampa nic neh intzacutoc nic intlanonotza de Yehuatzin. Yehyeh touatzin noiuqui ixconxico tlen mitzonchiuiliah nic itcontenonotza in tlahtol tlen cualica temaquixtilistli, xontlaxico ica in chicaualistli tlen Dios mitzonmactia. </div>
<div class='m'>
<span class="verse" id="T21_9">9&#160;</span>Yehuatzin Dios otechonmaquixtih uan otechonnotz mai chipauac in toyolilis. Ohcon oquichiu amo ipampa itlah cuali chiualistli tlen tehuan otchiuqueh, tlamo yeh nic inohmah Yehuatzin ohcon ocomoniquiltihtzinoh, uan ipampa niteicnoitalis tlen otechonpialih ica tlen Cristo Jesús ocmochiuilihtzinoh. Non iteicnoitalis otechonpialih desde ipeuayan in tlalticpactli, </div>
<div class='m'>
<span class="verse" id="T21_10">10&#160;</span>uan axan non teicnoitalis yomotac nic youalmouicatzinoh in toTemaquixtihcatzin Cristo Jesús. Cristo oconyacatlamih in miquilistli, uan otechonahsicamatiltih nic ica in tlahtol tlen cualica temaquixtilistli uilis itpiasqueh in yolilis tlen ica in sintitl nochipa. </div>
<div class='p'>
<span class="verse" id="T21_11">11&#160;</span>Uan neh onechontlalih mantenonotztinimi nin tlahtol tlen cualica temaquixtilistli, mani inteotlatitlantli uan mantlamachti [innauac non amo judíos]. </div>
<div class='m'>
<span class="verse" id="T21_12">12&#160;</span>Uan ipampa nin tlahtol neh intlahyouihtoc. Masqui ohcon amo inpinaua, nic inmatoc aquih inauactzinco inmoyolchicautoc, uan cuali inmatoc nic Yehuatzin ica nichicaualitzin conpixtos hasta itich necah tonal, tlen neh onyolchicauilih imactzinco. </div>
<div class='p'>
<span class="verse" id="T21_13">13&#160;</span>Xonmoyacana ica in chipauac tlamachtilis tlen otnechoncaquilih, uan ixconpia in tlaniltoquilistli uan in tetlasohtlalistli tlen catqui inauactzinco Cristo Jesús. </div>
<div class='m'>
<span class="verse" id="T21_14">14&#160;</span>Ica nichicaualitzin in Espíritu Santo naquin totich metzticah, ixconyecpia in cuali tlamachtilistli tlen omitzonmactih Dios. </div>
<div class='p'>
<span class="verse" id="T21_15">15&#160;</span>Ya itconmati nic nochtin tlen pouih Asia onechcauqueh nosel, noiuqui in Figelo uan Hermógenes. </div>
<div class='m'>
<span class="verse" id="T21_16">16&#160;</span>In toTecotzin maquimicnoita in Onesíforo uan nichanehcauan, pues micpa onechyoleu uan amo opinau nopampa quen intiposihilpitoc, </div>
<div class='m'>
<span class="verse" id="T21_17">17&#160;</span>tlamo yeh, ihcuac oehcoc nican Roma, nouiyan onechtemohtinin hasta namo onechahsic. </div>
<div class='m'>
<span class="verse" id="T21_18">18&#160;</span>In toTecotzin macmoniquilti quicnoitas itich necah tonal. Touatzin yec itconmatoc quen tlailiuis otechmatlan ihcuac otcatcah Éfeso.  </div>
<div class='psalmlabel' id='T22_0'> 2</div>
<div class='s'>Xoni se cuali isoldado Cristo </div>
<div class='p'>
<span class="verse" id="T22_1">1&#160;</span>Touatzin, noconeu itich in tlaniltoquilis, xonmotlachicauili itich nitetlasohitalitzin tlen techpialia Cristo Jesús. </div>
<div class='m'>
<span class="verse" id="T22_2">2&#160;</span>Tlen neh otnechoncaquilih imixpan miqueh, yeh non ixquimonmachti ocsiquin tlaniltocanih naquin inuan uili semoyolchicaua, naquin sannoiuqui icmatisqueh quinmachtisqueh ocsiquin. </div>
<div class='p'>
<span class="verse" id="T22_3">3&#160;</span>Quemeh se cuali isoldado Jesucristo xontlaxico ipampa Yehuatzin. </div>
<div class='m'>
<span class="verse" id="T22_4">4&#160;</span>Amaquin naquin tiquitoc queh soldado motemaca itich ocse tiquitl, pues yeh icniqui icpaquilismacas naquin ocsilih queh soldado. </div>
<div class='m'>
<span class="verse" id="T22_5">5&#160;</span>Ohcon noiuqui, naquin motlaloua iuan ocse para motlatlanisqueh, amo uilis tlatlanis tla amo ictlacamati quen tlanauatiah masetzicuini. </div>
<div class='m'>
<span class="verse" id="T22_6">6&#160;</span>Uan naquin acaualtiquiti uilica moniqui achtoh tiquitis tla icniqui se tonal pixcas. </div>
<div class='m'>
<span class="verse" id="T22_7">7&#160;</span>Cuali ixcontlatlata tlen inmitzoniluia, uan in toTecotzin mitzonahsicamatiltis nochi. </div>
<div class='p'>
<span class="verse" id="T22_8">8&#160;</span>Ixconilnamiqui Jesucristo, naquin ualeuani inauac David uan omoyancuicayolitih itich miquilistli, ohcon quemeh quihtoua in tlahtol tlen cualica temaquixtilistli tlen intlanonotztinimi. </div>
<div class='m'>
<span class="verse" id="T22_9">9&#160;</span>Ipampa nin tlahtol tlen cualica temaquixtilistli inxicoua chicauac tlapanolis, hasta onechihilpihqueh quemeh se tlacatl tlen amo cuali. ¡Pero nitlahtoltzin Dios yeh amo ihilpitoc! </div>
<div class='m'>
<span class="verse" id="T22_10">10&#160;</span>Ica non nochi inyolxicoua nic inquinpialia tetlasohtlalis naquin tlapihpinalten, nic inniqui macahsican noiuqui in temaquixtilis inauactzinco Cristo, uan ohcon mapouican ica in sintitl nochipa itich nimouisticachantzin. </div>
<div class='q'>
<span class="verse" id="T22_11">11&#160;</span>Nin tlahtol milauac: </div>
<div class='q'>Tla iuan yotmomiquilihqueh, noiuqui iuantzin ityoltosqueh. </div>
<div class='q'>
<span class="verse" id="T22_12">12&#160;</span>Tla itxicouah tlahyouilistli, noiuqui iuantzin itpiasqueh tiquiuahcayotl. </div>
<div class='q'>Tla tehuan ittouah amo itquixmatih, Yehuatzin noiuqui quihtos amo techonixmati. </div>
<div class='q'>
<span class="verse" id="T22_13">13&#160;</span>Tla tehuan amo itchiuah tlen otmoyectencauqueh, Yehuatzin nochipa icchiua tlen omoyectencautzinoh, </div>
<div class='q'>pues Yehuatzin ayic motlahtolcuiptzinoua. </div>
<div class='s'>Amo xoncalaqui itich tlahtolixnamiquilistli tlen quixnamiqui Dios uan sannencah </div>
<div class='p'>
<span class="verse" id="T22_14">14&#160;</span>Ixquimonilnamicti non, uan ixquimonnahnauati ica nitoocaatzin Dios amo mamotlahtolixnamiquican ica tlenoh ictosniquih siquin tlahtolten, pues non amotlen tematlani, yehyeh quimixpoloua naquin iccaquih non. </div>
<div class='m'>
<span class="verse" id="T22_15">15&#160;</span>Xonmochicaua tonmoteixpantis inauactzinco quemeh se cuali tiquitini tlen Yehuatzin macyequita, tlen amo icpia tlen ica pinauas uan icmati icyectemachtis in tlen milauac tlahtol. </div>
<div class='m'>
<span class="verse" id="T22_16">16&#160;</span>Pero xonmihcuani amo xoncalaqui itich tlahtolixnamiquilistli tlen quixnamiqui Dios uan sannencah. Aquihqueh ohcon motlahtolixnamiquih ocachi uan ocachi calaquih itich tlahtlacol, </div>
<div class='m'>
<span class="verse" id="T22_17">17&#160;</span>uan nintlamachtilis texiquentiu quemeh se palaxtli. Ohcon omochiu iuan in Himeneo uan Fileto. </div>
<div class='m'>
<span class="verse" id="T22_18">18&#160;</span>Yehuan occauqueh in tlen milauac, ictohtinimih yopanoc in tonal ihcuac yancuicayolisqueh miquemeh, uan yoquimihtlacouilihqueh nintlaniltoquilis siquin. </div>
<div class='m'>
<span class="verse" id="T22_19">19&#160;</span>Masqui ohcon, in tlachicaualoni tlen Dios yoctlalih amo uilis acah colinis, pues ipan ihcuiliutoc quemeh se sello nin tlahtol: “In toTecotzin quimixmati naquin iaxcauan”, uan: “Nochtin naquin icmonochiliah in toTecotzin, mamihcuanican de tlen amo cuali chiualistli.” </div>
<div class='p'>
<span class="verse" id="T22_20">20&#160;</span>Itich in cuahcual chameh, amo nochtin cocinahtiquitiyameh tlachiuten ica oro uan ica plata, tla yeh noiuqui cateh tlen tlachiuten ica pouitl uan ica soquitl. Siquin quintlatiquitiah ica itlah cualtzin, uan ocsiquin quintlatiquitiah san ica tleyasa. </div>
<div class='m'>
<span class="verse" id="T22_21">21&#160;</span>Uan ohcon, tla acah mihcuania den tlen amo cuali chiualistli, yeh isqui tiquitiatl cualtzin tlen ictlatiquitisqueh ica itlah cualtzin. Isqui tlasicantlalil iaxcatzin in toTecotzin, naquin uilis quicuis ica tlensa cuali chiualistli. </div>
<div class='p'>
<span class="verse" id="T22_22">22&#160;</span>Ixconcholouili tlen quinyoltilana in telpocameh uan ixcontemo in yecninimilistli, in tlaniltoquilistli, in tetlasohtlalistli, uan xonmoyecuica iuan nochtin, ohcon quemeh icchiuah nochtin aquihqueh ictlacachiuah in toTecotzin ica yolchipaualistli. </div>
<div class='m'>
<span class="verse" id="T22_23">23&#160;</span>Uan xonmihcuani amo xoncalaqui itich tlahtolixnamiquilistli tlen xoxohyotl uan san nencah, pues itconmatoc yeh non cualeualtia ixnamictli. </div>
<div class='m'>
<span class="verse" id="T22_24">24&#160;</span>Ixconmati, nitiquitcau in toTecotzin amo icnamiqui ninintinimis itich ixnamictli, yehyeh moniqui maquinyecnotza nochtin, mai cuali tlamachtihqui, uan maquinpacahyoui naquin quixnamiquih. </div>
<div class='m'>
<span class="verse" id="T22_25">25&#160;</span>Macmati ica yec quimitaltis nimamocualitlayoluil naquin quixnamiquih, uan ohcon xamo Yehuatzin Dios icmochiuilihtzinos mamoyolcuipacan uan maquixmatican in tlen milauac, </div>
<div class='m'>
<span class="verse" id="T22_26">26&#160;</span>uan ohcon macholocan de imac in amocuali, naquin quimihilpihtoc macchiuacan nitlaniquilis.  </div>
<div class='psalmlabel' id='T23_0'> 3</div>
<div class='s'>Quenih isqueh in tocniuan itich niyacatlamiyan in tonalmeh </div>
<div class='p'>
<span class="verse" id="T23_1">1&#160;</span>Noiuqui moniqui itconmatis nin: itich niyacatlamiyan in tonalmeh simi tlaouehtis. </div>
<div class='m'>
<span class="verse" id="T23_2">2&#160;</span>In tlalticpactlacameh isqueh amo tetlaocolitanih, xihxicuintisqueh icmoaxcatisqueh nochi, moueyimatisqueh, momachilisqueh cuahcualten impan nocsiquin, pitzotic teteneutinimisqueh, amo quintlacamatisqueh nintahuan, amo isqueh motlasohcamatinih, amo ictlepanitasqueh Dios. </div>
<div class='m'>
<span class="verse" id="T23_3">3&#160;</span>Isqueh amo teicnoitanih, amo tetlapohpoluanih, tepahpantanih, amo motzacuilanih, moxicouanih, acmo icuilitasqueh tlen cuali, </div>
<div class='m'>
<span class="verse" id="T23_4">4&#160;</span>quinsincauasqueh naquin inuan mouicah, mixeuanih icchiuasqueh tlen amo cuali, mosinanih, san ictemosqueh ocachi mopaquilismacasqueh uan amo ictemosqueh yen Dios. </div>
<div class='m'>
<span class="verse" id="T23_5">5&#160;</span>Masqui motas queh ictlacachiuah Dios, yehuan amo iccauasqueh nichicaualitzin Dios maquinyolohpatla. </div>
<div class='p'>Inuan amo xonmonilo. </div>
<div class='m'>
<span class="verse" id="T23_6">6&#160;</span>Siquin yehuan calaquih techan uan quincahcayauah in siuameh tlen amo tlayoluilisehqueh, tlen yoltentoqueh ica tlahtlacol. Nonqueh siuameh quinuilana san tlensa pitzotictlaniquilis. </div>
<div class='m'>
<span class="verse" id="T23_7">7&#160;</span>Ninqueh siuameh nochipa tlasalohtinimih innauac aquiyasa tlamachtanih, pero amo queman casihcamatih in tlen milauac. </div>
<div class='m'>
<span class="verse" id="T23_8">8&#160;</span>Ohcon quemeh in Janes uan Jambres<a href='#FN1' epub:type='noteref' class='noteref'>*</a> oquixnamiqueh in Moisés, ohcon nicancateh tlamachtanih noiuqui quixnamiquih in tlen milauac. Nintlalnamiquilis yoihtlacau, uan amo milauac quixmatih in tlaniltoquilis. </div>
<div class='m'>
<span class="verse" id="T23_9">9&#160;</span>Pero amo simi uehca ahsisqueh, pues nochtin quitasqueh nic xoxos, ohcon quen omochiu iuan tlen oquixnamiqueh in Moisés. </div>
<div class='s'>Tlen Pablo icnauatia macchiua in Timoteo </div>
<div class='p'>
<span class="verse" id="T23_10">10&#160;</span>Pero touatzin, Timoteo, cuali ya itcoualmatiuitz tlen intemachtia, quen inninimi, in tiquitl tlen inniqui inchiuas, quen intlaniltoca, quen intepacahyouia, notetlasohtlalis, uan quen inxicoua tlen nopan uitz. </div>
<div class='m'>
<span class="verse" id="T23_11">11&#160;</span>Itconmati quen tlensaso onechchiuilayah uan quen onechtlapanoltayah, quemeh tlen nopan omochiu ihcuac oncatca Antioquía, Iconio uan Listra. Ompa mic tlensa onechchiuilihqueh, masqui ohcon, itich nochi non onechpaleuih in toTecotzin. </div>
<div class='m'>
<span class="verse" id="T23_12">12&#160;</span>Tlamilauca, nochtin naquin icniquih tlatlacamatisqueh inauactzinco Cristo Jesús, tlensaso quinchiuilisqueh. </div>
<div class='m'>
<span class="verse" id="T23_13">13&#160;</span>Uan naquin amo cualimeh tlacameh uan tlacahcayauanih, yehuan ocachi uan ocachi mihtlacohtasqueh, tlacahcayautinimisqueh uan yehuan noiuqui quincahcayauasqueh. </div>
<div class='p'>
<span class="verse" id="T23_14">14&#160;</span>Pero touatzin xonmocaua itich tlen yotconsaloh uan tlen yotconniltocac, touatzin itconmatoc inauac aquihqueh otontlasaloh. </div>
<div class='m'>
<span class="verse" id="T23_15">15&#160;</span>Uan ixconilnamiqui nic ihcuac oc tonconetl otoncatca, yotconixmatia in chipaucaTeotlahtolamatl. In Teotlahtolamatl mitzonmactia in tlaixmatilis tlen ica secahsi in temaquixtilis ica in tlaniltoquilis inauactzinco Cristo Jesús. </div>
<div class='m'>
<span class="verse" id="T23_16">16&#160;</span>Nochi in Teotlahtolamatl ihcuiliutoc ica nitlayoluilisyacanalis Yehuatzin Dios, cuali ica setemachtis, ica setechicaucanahnauatis, ica seteyectlalis, uan ica seteiscaltis itich in yecninimilistli. </div>
<div class='m'>
<span class="verse" id="T23_17">17&#160;</span>Uan ohcon naquin pouih iaxcatzitzin Dios isqueh mahsic yec uan mahsic tlamachtilten, icmatisqueh icchiuasqueh nochi cuali chiualis.  </div>
<div class='psalmlabel' id='T24_0'> 4</div>
<div class='p'>
<span class="verse" id="T24_1">1&#160;</span>Timoteo, ica nitoocaatzin Dios uan ica nitoocaatzin Cristo Jesús, naquin ihcuac ualmouicas quemeh ueyitiquiuahqui icmihtaluis tlenoh intich moniqui naquin oc yoltoqueh uan naquin yomiqueh, inmitzontlatlautia nin: </div>
<div class='m'>
<span class="verse" id="T24_2">2&#160;</span>Ixcontenonotza in tlahtol tlen cualica temaquixtilistli. Xonmotemaca itich non, mayeh ihcuac uili uan mayeh ihcuac amo; ixconteahsicamatilti, xontechicaucanahnauati uan xonteyolchicaua, ixconchiua nochi non ica mic tepacahyouilis, uan ixquimonmacti se yec tlamachtilis, </div>
<div class='m'>
<span class="verse" id="T24_3">3&#160;</span>pues ahsis tonal ihcuac acmo icxicosqueh iccaquisqueh in chipauac tlamachtilistli. Quinmotemolisqueh miqueh tlamachtanih tlen quinmachtisqueh quemeh yehuan quinquiquixquilia iccaquisqueh. </div>
<div class='m'>
<span class="verse" id="T24_4">4&#160;</span>Uan acmo icniquisqueh iccaquisqueh in tlen milauac, yehyeh mocuipasqueh innauac in tlanonotzten tlen ictenonotzah queh oisquiah itlah milauac. </div>
<div class='m'>
<span class="verse" id="T24_5">5&#160;</span>Pero touatzin, Timoteo, xonmoyecyolui itich nochi tlen itconchiua, xontlaxico itich in tlapanolis. Ixcontematilti in tlahtol tlen cualica temaquixtilistli, uan ixconyecchiua in tiquitl tlen Dios omitzonmactih. </div>
<div class='p'>
<span class="verse" id="T24_6">6&#160;</span>Pues neh ya nicah quemeh se tlatemactil tlen ya ictlatisqueh, ya ahsitoc in tonal inmiquis. </div>
<div class='m'>
<span class="verse" id="T24_7">7&#160;</span>Neh yonmochicau uan yontlatlan, yonahsic campa yacatlami in ohtli. Onpaleuih in tlaniltoquilis. </div>
<div class='m'>
<span class="verse" id="T24_8">8&#160;</span>Uan axan, ica noyecchiualis, itich necah tonal nechchia se corona tlen nechonmactis in toTecotzin, naquin tetlaxtlauia quen icnamiqui. Uan amo sayeh neh nechchia non corona, tla yeh noiuqui quinchia nochtin naquin simi icchixtoqueh maualmouica Yehuatzin. </div>
<div class='p'>
<span class="verse" id="T24_9">9&#160;</span>Ixconchiua uerzah sanniman ixnechonitaqui, </div>
<div class='m'>
<span class="verse" id="T24_10">10&#160;</span>pues in Demas onechcau nosel, ocachi ocyoltlasohtlac tlen cah itich nin tlalticpactli, uan oyah Tesalónica. Crescente oyah Galacia, uan Tito oyah Dalmacia. </div>
<div class='m'>
<span class="verse" id="T24_11">11&#160;</span>Sa yen Lucas nouan catqui. Ixconualica mouantzin in Marcos, yeh uilis nechmatlanis itich nitiquitzin Dios. </div>
<div class='m'>
<span class="verse" id="T24_12">12&#160;</span>In Tíquico ontitlan Éfeso. </div>
<div class='m'>
<span class="verse" id="T24_13">13&#160;</span>Ihcuac touitz ixconualica noololol tlen onicau icah in altipetl Troas ichan Carpo, uan in amatlahcuilolten, ocachi yen tlahcuilolten de cuitlaxtli. </div>
<div class='p'>
<span class="verse" id="T24_14">14&#160;</span>Alejandro, in herrero, mic tlamantli amo cuali onechayitih. In toTecotzin ictlaxtlauis quemeh tlen yeh oquichiu. </div>
<div class='m'>
<span class="verse" id="T24_15">15&#160;</span>Touatzin noiuqui cuali xonmotlachiali de yeh, pues chicauac quixnamiqui in totlamachtilis. </div>
<div class='p'>
<span class="verse" id="T24_16">16&#160;</span>Ihcuac achtoh onmotlahtolpaleuih innauac in tiquiuahqueh, amo semeh in tlaniltocanih onechyolchicautoya, yehyeh nochtin onechcauqueh. Dios maquintlapohpolui quen ohcon occhiuqueh. </div>
<div class='m'>
<span class="verse" id="T24_17">17&#160;</span>Masqui ohcon occhiuqueh, in toTecotzin nouan ocatca uan onechmactih chicaualistli, uan ohcon ica neh omotematiltih in tlahtol tlen cualica temaquixtilistli, uan occaqueh nochtin in tlen amo judíos ompa ocatcah. Uan ohcon Dios amo oquicau manechtemactican itich miquilistli. </div>
<div class='m'>
<span class="verse" id="T24_18">18&#160;</span>Uan in toTecotzin nechonpaleuis de nochi tlen amo cuali, Yehuatzin ohcon nechonyecpixtos hasta ihcuac nechonuicas iluicac campa motlanauatilia. Yehuatzin macsili in uehcapantlalilistli ica in sintitl nochipa. Amén. </div>
<div class='s'>Pablo monauatia inauac in Timoteo </div>
<div class='p'>
<span class="verse" id="T24_19">19&#160;</span>Ixnechimontlahpaluili in Prisca uan Aquila, uan Onesíforo iuan nichanehcauan. </div>
<div class='m'>
<span class="verse" id="T24_20">20&#160;</span>Erasto omocau Corinto, uan Trófimo omocau itich in altipetl Mileto, mococoua. </div>
<div class='m'>
<span class="verse" id="T24_21">21&#160;</span>Ixconchiua uerzah touitz ihcuac ayamo tlasiseyacatlah. Mitzontlahpalouah Eubulo, Pudente, Lino, Claudia uan nochtin in tocniuan tlaniltocanih. </div>
<div class='p'>
<span class="verse" id="T24_22">22&#160;</span>In toTecotzin mai mouantzin. Nitetlasohitalitzin Dios mai namouantzin. [Amén.]</div><div class="footnote">
<hr />
<aside epub:type='footnote' id="FN1"><p class="f"><a class="notebackref" href="#T23_8"><span class="notemark">*</span> 3:8</a>
 <span class="ft">Janes uan Jambres ochanchiuqueh yauehcau. Nintoocaa amo ihcuiliutoc itich in Antiguo Testamento, masqui ohcon in judíos ictouah ninqueh ome tlacameh yehuan in naualten egipcios tlen oquinchiuqueh in nescayomeh imixpan in Moisés uan Faraón, ueyitiquiuahqui de Egipto.</span></p></aside>

<hr />
</div>
</div></body></html>
