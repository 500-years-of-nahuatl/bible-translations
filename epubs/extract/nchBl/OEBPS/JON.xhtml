<!DOCTYPE html>
<html xmlns="http://www.w3.org/1999/xhtml" xmlns:epub="http://www.idpf.org/2007/ops" lang="nch" dir="ltr">
<head>
<meta charset="UTF-8" />
<link rel="stylesheet" href="epub.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width, height=device-height"/>
<title>Icamanal toteco; Santa Biblia JONÁS 1</title>
</head>
<body dir='ltr'>
<ul class='tnav'>
<li><a href='index.xhtml'>JONÁS</a></li>
</ul><ul class='tnav'><li><a href='JON.xhtml#JH1_0'>1</a></li>
<li><a href='JON.xhtml#JH2_0'>2</a></li>
<li><a href='JON.xhtml#JH3_0'>3</a></li>
<li><a href='JON.xhtml#JH4_0'>4</a></li>
</ul>

<div class='main' id='JH0_0'>

<div class='mt'>Jonás  </div>
<div class='psalmlabel' id='JH1_0'> 1</div>
<div class='s'>Jonás cholo iixpa TOTECO </div>
<div class='p'>

<span class="verse" id="JH1_1">1&#160;</span>TOTECO quinojnotzqui Jonás cati elqui itelpoca Amitai, huan quiilhui: 
<span class="verse" id="JH1_2">2&#160;</span>“Xiya ipan altepet Nínive huan nopona xiteyolmelahua para nijpolihuiltis nopa altepet huan nochi cati itztoque nopona pampa niquita tahuel tajtacolchihuaj.” </div>
<div class='p'>
<span class="verse" id="JH1_3">3&#160;</span>Pero Jonás cholojtejqui iixpa TOTECO huan yajqui altepet Jope iteno hueyi at. Huan nepa campa quisaj cuaacalme, quipanti se cuaacali cati quisayaya para se altepet cati itoca Tarsis cati huejca mocahuayaya ten Nínive. Huajca Jonás taxtajqui huan calajqui para nojquiya yas pampa quinequiyaya cholos iixpa TOTECO. </div>
<div class='p'>
<span class="verse" id="JH1_4">4&#160;</span>Pero TOTECO quichijqui ma huala se hueyi ajacat ipan nopa hueyi at huan taajacayaya hasta nopa cuaacali sosolihuisnequiyaya. 
<span class="verse" id="JH1_5">5&#160;</span>Huan nopa tacame cati quinejnemiltiyayaj nopa cuaacali majmahuiyayaj, huan sesen inijuanti quitzajtziliyayaj idios. Huan teipa, para ma amo moetilis nopa cuaacali, quimajcajque nochi tamamali ipan hueyi at. Pero Jonás temotoya tatzinta ipan nopa cuaacali campa quicahuayayaj tamanti huan quema nopa hueyi ajacat panoyaya, tahuel cochtoya. 
<span class="verse" id="JH1_6">6&#160;</span>Huajca nopa tacat cati tayacanayaya ipan nopa cuaacali yajqui campa itztoya Jonás huan quiilhui: </div>
<div class='p'>―¿Taya tijchihua nica, ticochquet? ¡Ximijquehua huan xijnojnotza moDios! Nohueli quipiyas taicnelili por tojuanti huan techmanahuis. </div>
<div class='p'>
<span class="verse" id="JH1_7">7&#160;</span>Huan nopa tacame cati tequitiyayaj ipan nopa cuaacali moilhuijque se ica seyoc: </div>
<div class='p'>―Ma timahuiltica ica piltetzitzi para tiquitase ajquiya quipiya tajtacoli para pano ni tamanti. </div>
<div class='p'>Huajca mahuiltijque, huan nopa piltetzitzi quinexti para elqui Jonás cati quipixqui tajtacoli. 
<span class="verse" id="JH1_8">8&#160;</span>Huajca quiilhuijque: </div>
<div class='p'>―Techilhui para ten tijpantijtoque ni tamanti. ¿Para ten tiitztoc nica? ¿Canque tihuala? ¿Taya itoca motal? ¿Huan taya itoca moaltepe? </div>
<div class='p'>
<span class="verse" id="JH1_9">9&#160;</span>Huan Jonás quinnanquili: </div>
<div class='p'>―Na nihebreo tacat huan nijhueyichihua TOTECO, yaya nopa Dios cati itztoc ipan ilhuicac. Yaya cati quichijtoc hueyi at huan taltipacti. </div>
<div class='p'>
<span class="verse" id="JH1_10">10&#160;</span>Huan Jonás quinpohuili nopa tacame para cholohuayaya iixpa TOTECO. Huan quema quicajque cati quiijto huan quiitaque nopa hueyi at noja más mocojcoxoniyaya, nelía majmajque, 
<span class="verse" id="JH1_11">11&#160;</span>huan quitatzintoquilijque: </div>
<div class='p'>―¿Para ten ya nopa tijchijqui? ¿Taya huelis timitzchihuilise para ayecmo mocojcoxonis ni hueyi at? </div>
<div class='p'>
<span class="verse" id="JH1_12">12&#160;</span>Huan Jonás quinnanquili: </div>
<div class='p'>―Techmajcahuaca atita, huan nopa hueyi at ayecmo mojmolinis. Nijmati notajtacol na para hualajqui ni ajacat cati tahuel temajmatía. </div>
<div class='p'>
<span class="verse" id="JH1_13">13&#160;</span>Pero nopa tacame cati tapalehuiyayaj ipan nopa cuaacali amo quinequiyayaj quimajcahuase huan achi más quichijque fuerza quinejnemiltise nopa cuaacali para ma ajsiti ipan tali. Pero amo huelque pampa nopa at tahuel más mocojcoxoniyaya. 
<span class="verse" id="JH1_14">14&#160;</span>Huajca camanaltique ica TOTECO huan quiilhuijque: “TOTECO, amo techcahuili ma timiquica ica itajtacol ni tacat. Huan sinta ni ajacat amo hualajtoc por itajtacol, amo techtajtacolti sinta miquis ipan at pampa ta, TOTECO, tijchijtoc nochi ni ajacat pampa quej nopa mopaquilis.” </div>
<div class='p'>
<span class="verse" id="JH1_15">15&#160;</span>Huan quema quiijtojque ya ni, quimajcajque Jonás atita, huan nopa hueyi at moquetzqui. 
<span class="verse" id="JH1_16">16&#160;</span>Huan quema nopa tacame cati tapalehuiyayaj ipan cuaacali quiitaque ten panoc, quiimacasque TOTECO huan quihueyitepanitaque. Quimacaque se tacajcahualisti huan quitencahuilijque para quitequipanose. </div>
<div class='p'>
<span class="verse" id="JH1_17">17&#160;</span>Pero TOTECO quicualtalijtoya se hueyi michi para ma quitolo Jonás. Huan Jonás itztoya iijtico nopa michi eyi tonati huan eyi yohuali.  </div>
<div class='psalmlabel' id='JH2_0'> 2</div>
<div class='s'>Jonás motatajti </div>
<div class='p'>
<span class="verse" id="JH2_1">1&#160;</span>Huajca quema Jonás itztoya iijtico nopa michi, motatajti ica TOTECO Dios, 
<span class="verse" id="JH2_2">2&#160;</span>huan quiijto: </div>
<div class='q'>“Quema nitaijyohuiyaya, nimitztzajtzili, noTECO, </div>
<div class='q'>huan ta technanquili huan techpalehui. </div>
<div class='q'>Quema nechca eltoya para nimiquis, </div>
<div class='q'>nimitznojnotzqui huan techtacaquili. </div>
<div class='q'>
<span class="verse" id="JH2_3">3&#160;</span>Techmajcajqui hasta tatzinta campa más huejcata ipan hueyi at. </div>
<div class='q'>Techtitanqui campa tahuel tatilana at. </div>
<div class='q'>Huan nopa at cati ta tijtitantoya panoyaya nopani ica nochi ichicahualis. </div>
<div class='q'>
<span class="verse" id="JH2_4">4&#160;</span>Hasta nimoilhuiyaya para techtahuelcajtoya. </div>
<div class='q'>Nimoilhui amo quema sempa niquitasquía motiopa cati tatzejtzeloltic. </div>
<div class='q'>
<span class="verse" id="JH2_5">5&#160;</span>Techatzonpolihuilti hueyi at hasta campa más huejcata, </div>
<div class='q'>huan nopa cuameca xihuit cati moscaltía huejcata techtamihuijconqui. </div>
<div class='q'>
<span class="verse" id="JH2_6">6&#160;</span>Nitemotoya hasta itzinta nopa tepet cati eltoc tatzinta ten hueyi at. </div>
<div class='q'>Huan techtzacuilijtoya para ma amo nitejco campa onca ajacat huan nemilisti. </div>
<div class='q'>Niitztoya quej se cati ilpitoc ipan nopa at cati techmictisnequiyaya. </div>
<div class='q'>Pero ta, noTECO DIOS, cati nimitzhueyichihua. Ta techmanahui imaco miquilisti pampa techtejcolti. </div>
<div class='q'>
<span class="verse" id="JH2_7">7&#160;</span>Quema nimoilhui tamisquía nonemilis, nimitzelnamijqui, noTECO. Huan quema nimotatajti, techcajqui hasta ipan mochaj nopona campa tatzejtzeloltic. </div>
<div class='q'>
<span class="verse" id="JH2_8">8&#160;</span>Huihui masehualme cati quinhueyichihuaj taixcopincayome cati amo Dios mitztahuelcajtoque, TOTECO, ta cati tiquinchiya ica taicnelijcayot. </div>
<div class='q'>
<span class="verse" id="JH2_9">9&#160;</span>Pero na nimitztascamati por cati techchihuilijtoc. </div>
<div class='q'>Amo quema nijhueyichihuas seyoc, san ta, TOTECO. Huan nijtamichihuas cati nijtencajtoc para nijchihuasquía. </div>
<div class='q'>San ta, TOTECO, hueli titemanahuía.” </div>
<div class='p'>
<span class="verse" id="JH2_10">10&#160;</span>Huajca quema Jonás ya tantoya motatajtía, TOTECO quinahuati nopa hueyi michi ma quiisota Jonás xalixco. Huan quej nopa quichijqui.  </div>
<div class='psalmlabel' id='JH3_0'> 3</div>
<div class='s'>Masehualme ipan altepet Nínive moyolcuetque </div>
<div class='p'>
<span class="verse" id="JH3_1">1&#160;</span>Huajca TOTECO sempa quicamanalhui Jonás huan quiilhui: 
<span class="verse" id="JH3_2">2&#160;</span>“Xiya ipan nopa hueyi altepet Nínive huan xitayolmelahuati cati nimitzilhuis.” </div>
<div class='p'>
<span class="verse" id="JH3_3">3&#160;</span>Huajca Jonás quineltoquili cati TOTECO quiilhui huan nimantzi moquetztiquisqui huan yajqui Nínive. Nínive eliyaya se hueyi altepet huan para se tacat taminemis, monequiyaya eyi tonati. 
<span class="verse" id="JH3_4">4&#160;</span>Huan Jonás calajqui ipan nopa altepet huan quema ya nejnentoya se tonal, pejqui tayolmelahua chicahuac: “¡Ica 40 tonati TOTECO quitamisosolos ni altepet, huan nochi amojuanti cati anitztoque nica anmiquise!” </div>
<div class='p'>
<span class="verse" id="JH3_5">5&#160;</span>Huan nochi cati itztoyaj ipan nopa altepet, masque pisiltzitzi o huejhueyi, quineltocaque Toteco Dios. Huan sentic motananque para nochi mosahuase huan moquentise yoyomit cati fiero quej se tanextili para tahuel mocuesohuayayaj ica cati quichijtoyaj. Huan nochi quej nopa quichijque. </div>
<div class='p'>
<span class="verse" id="JH3_6">6&#160;</span>Quema nopa hueyi tanahuatijquet ten Nínive quicajqui ni tamanti, nojquiya moquetztiquisqui campa tanahuatiyaya. Huan moquixtili nopa yoyomit cati tanahuatiani quitequihuíaj, huan moquenti yoyomit cati fiero huan mosehui talchi. 
<span class="verse" id="JH3_7">7&#160;</span>Huan nopa tanahuatijquet quichijqui se tanahuatili para nochi masehualme ipan altepet Nínive ma quimatica. Quiijto: </div>
<div class='q'>“Ica notequiticayo na, niamotanahuatijca, huan ica inintequiticayo ni tacame cati tanahuatíaj nohuaya, nimechnahuatía amo aqui ma quicua yon se tamanti. Yon amo xiquincahuilica huacaxme, borregojme, o sequinoc amotapiyalhua ma tacuaca o ma atica. 
<span class="verse" id="JH3_8">8&#160;</span>Monequi nochi masehualme huan tapiyalme ma moyoyontica ica yoyomit cati fiero para quinextise mocuesohuaj. Huan monequi nochi amojuanti ximotatajtica ica Toteco Dios ica nochi amoyolo. Sesen ten tojuanti ma quitahuelcahua cati fiero quichihua. Ma ayecmo tijchihuaca cati fiero huan ma ayecmo timosisinica. 
<span class="verse" id="JH3_9">9&#160;</span>Pampa nohueli Toteco Dios quicahuas icualancayo. Pampa hueyi itaicnelilis, huelis moyolpatas huan amo techmictis.” </div>
<div class='p'>
<span class="verse" id="JH3_10">10&#160;</span>Huan Toteco Dios quiitac cati quichihuayayaj nochi nopa masehualme ipan altepet Nínive huan quenicatza quitahuelcajtoyaj cati fiero quichihuayayaj. Huajca moyolcuetqui para ayecmo quinajsis nopa tatzacuiltili cati quinilhuijtoya.  </div>
<div class='psalmlabel' id='JH4_0'> 4</div>
<div class='s'>Jonás cualanqui </div>
<div class='p'>
<span class="verse" id="JH4_1">1&#160;</span>Pero quema TOTECO moyolcuetqui, Jonás amo quicualitac. Huan nelía cualanqui. 
<span class="verse" id="JH4_2">2&#160;</span>Huajca motatajti ica TOTECO, huan quiilhui: </div>
<div class='p'>―Xiquita TOTECO, na cuali nijmatiyaya para panosquía ya ni quema noja niitztoya ipan notal. Yeca nimantzi nijnequiyaya nicholos huejca hasta altepet Tarsis. Nijmatiyaya para ta se tiDios cati titetasojta huan titeicnelía. Amo nimantzi ticualani, huan nelhueyi motaicnelilis hasta titayolmelahua se tatzacuiltili huan teipa timoyolcuepa. 
<span class="verse" id="JH4_3">3&#160;</span>Yeca ama TOTECO nimitztajtanía techmicti na. Más cuali para nimiquis huan amo niitztos. </div>
<div class='p'>
<span class="verse" id="JH4_4">4&#160;</span>Pero TOTECO quinanquili: </div>
<div class='p'>―¿Cuali tiquita para quej nopa ticualani? </div>
<div class='p'>
<span class="verse" id="JH4_5">5&#160;</span>Huan quisqui Jonás ipan Nínive huan yajqui imelac nopa altepet campa hualquisa tonati. Huan nopona quichijqui se pilxajcaltzi ica xihuit. Teipa mosehui itantita para moecahuilis huan quiitas taya panos ica nopa altepet. </div>
<div class='p'>
<span class="verse" id="JH4_6">6&#160;</span>Huan teipa ixihuiyo nopa xajcali huajqui pampa tahuel tonayaya. Pero TOTECO Dios quichijqui para nimantzi ma moscalti se pilacuacualachtzi itzonta Jonás para ma quiecahuili ica ixihuiyo patahuac huan quipalehuis para ma amo tahuel taijyohui. Huan Jonás nelía paquiyaya ica nopa pilacuacualachtzi. 
<span class="verse" id="JH4_7">7&#160;</span>Pero hualmosta, Toteco Dios quichijqui para se ocuili ma quicualolti nopa imacuayo huan yeca huajqui. 
<span class="verse" id="JH4_8">8&#160;</span>Huan quema quisqui tonati, Toteco Dios quichijqui ma huala ten campa hualquisa tonati se huac ajacat cati tahuel totonic. Huan tonati quitatiyaya Jonás ipan itzonteco huan quimatqui para tapolosquía. Huan quinequiyaya cualancamiquis pampa huajqui nopa pilacuacualachtzi. Huan quiijto: </div>
<div class='p'>―Más cuali ma nimiqui huan ayecmo nitaijyohuis ipan ni nemilisti. </div>
<div class='p'>
<span class="verse" id="JH4_9">9&#160;</span>Pero Toteco Dios quinanquili: </div>
<div class='p'>―¿Cuali tiquita para noca ticualanis quej ni pampa nijchijqui ma huaqui nopa pilacuacualachtzi cati mitzecahuiliyaya? </div>
<div class='p'>Huan Jonás tananquili: </div>
<div class='p'>―¡Quena, cuali niquita! ¡Nicualani mohuaya hasta nijnequi nimiquis! </div>
<div class='p'>
<span class="verse" id="JH4_10">10&#160;</span>Huajca TOTECO quiilhui: </div>
<div class='p'>―¿Ticualantoc pampa tijtasojtac nopa pilacuacualachtzi cati na nijmicti? Pero na nijtojqui huan nijchijqui ma moscalti, amo ta. Huan masque amo nijmictijtosquía, amo huejcajtosquía. 
<span class="verse" id="JH4_11">11&#160;</span>Huan sinta ya nopa ipati moixpa, ¿amo tiquita noja más ipati nochi nopa miyaqui masehualme ipan ni hueyi altepet Nínive huan monequi niquintasojtas? Nopona itztoque quipano 120 mil coneme cati ayemo teno quimachilíaj. Huan iyoca itztoque miyac tapiyalme. Quena, monequi niquintasojtas.</div><div class="footnote">
<hr />
</div>
</div></body></html>
