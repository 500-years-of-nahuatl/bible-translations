<!DOCTYPE html>
<html xmlns="http://www.w3.org/1999/xhtml" xmlns:epub="http://www.idpf.org/2007/ops" lang="ncj" dir="ltr">
<head>
<meta charset="UTF-8" />
<link rel="stylesheet" href="epub.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width, height=device-height"/>
<title>In yancuic mononotzalistli ica Totecohtzin Jesucristo 1 TIMOTEO 1</title>
</head>
<body dir='ltr'>
<ul class='tnav'>
<li><a href='index.xhtml'>1 TIMOTEO</a></li>
</ul><ul class='tnav'><li><a href='1TI.xhtml#T11_0'>1</a></li>
<li><a href='1TI.xhtml#T12_0'>2</a></li>
<li><a href='1TI.xhtml#T13_0'>3</a></li>
<li><a href='1TI.xhtml#T14_0'>4</a></li>
<li><a href='1TI.xhtml#T15_0'>5</a></li>
<li><a href='1TI.xhtml#T16_0'>6</a></li>
</ul>

<div class='main' id='T10_0'>

<div class='mt'>IN ACHTO ITLAHCUILOLAMAU IN TETIOTLATITLANIL PABLO ICA IN TIMOTEO  </div>
<div class='psalmlabel' id='T11_0'> 1</div>
<div class='s'>In Pablo quitlahpalohua in Timoteo </div>
<div class='p'>

<span class="verse" id="T11_1">1&#160;</span>Nehhuatl Pablo, nitetiotlatitlanil den Jesucristo quen omihto Yehhuatzin in Dios Totemaquixticahtzin huan Totecohtzin Jesucristo, Yehhuatzin in aquin titetemachiyahque. 
<span class="verse" id="T11_2">2&#160;</span>Nimitzihcuiluiya inin amatl Timoteo, tehhuatl aquin onimitztlaneltocti quen se noconeu ica itlahtoltzin Jesucristo. </div>
<div class='s'>Quen quixnamiqui in tlanextilistli ahmo melahuac </div>
<div class='p'>
<span class="verse" id="T11_3">3&#160;</span>Quen onimitztlatlauti ihcuac oniyahticatca ipan in tlali Macedonia, ximocahua ipan in altepetl Efeso huan xiquintlacahualti sequin tlacamen aquin tlanonotzahque ica tlen ahmo melahuac tlamachilistli. 
<span class="verse" id="T11_4">4&#160;</span>Xiquinilui ahmo maquichihuacan cuenta ica inon tlahtoli san camanali, niyan ica inquisca inchichicacoluan. Inon tlahtoli san quixpehualtiya quitlahtolmacahque san tlaluis huan ahmo tlen techpalehuis ic titetlacamatisque in Dios ipan tonemilis yancuic. </div>
<div class='p'>
<span class="verse" id="T11_5">5&#160;</span>In tlen nele technextilisque inin tlanahuatili den Dios, mamotlasohtlacan se huan oc seya ica cuali inyolo huan ica tlen cuali intlanehnehuilis huan ica intlaneltoquilis tlamelajcan. 
<span class="verse" id="T11_6">6&#160;</span>Sequin oquilcauque ica inon huan san tlaluis omixpolohque. 
<span class="verse" id="T11_7">7&#160;</span>Huan quinequihque mochihuasque tlamachtiyanimen ica in itlanahuatil Moisés huan niyan ahmo quinehnehuiliyahque in tlen quihtohuahque masque quinnextiliyahque intlamachilis quen tla melahuac. </div>
<div class='p'>
<span class="verse" id="T11_8">8&#160;</span>Ticmatihque quen in itlanahuatil Moisés cuali, san maquitequiutican quen quinequisque. 
<span class="verse" id="T11_9">9&#160;</span>Ticmatihque quen niyan se tlanahuatili motlaliliyahque in aquin tetlacamatihque. Inon tlanahuatili quintlalilihtoque ica inohque aquin ahmo tetlacamatihque huan ica inohque tlahtlacolyohque. Huan noyojqui quintlalilihtoque ica in aquin ahmo temahuestiliyahque in Dios huan niyan tlen intlamachilis. Huan noyojqui quintlalilihtoque ica in aquin quimictis itata noso inana huan ica inohque temictiyanimen. 
<span class="verse" id="T11_10">10&#160;</span>Huan noyojqui quintlalilihtoque ica in aquin ixpoliucanemihque noso in aquin mopatlani, huan in aquin tlacaichtequihque, huan in aquin tlacahcayaucamen. Huan inon tlanahuatili quintlalilihtoque ica nochin aquin ahmo tlacaquihque in cuali tlamachtilistli. 
<span class="verse" id="T11_11">11&#160;</span>Inin ahmo cuali tlamachtilistli ixnesi ihuan in cualtzin tlahtoli den temaquixtilistli den Dios Tlasohtzintli, in tlen nechmactihtoque manitlanonotza. </div>
<div class='s'>In tlasohcamatilistli ica in Dios quen toca otlocoyaloc </div>
<div class='p'>
<span class="verse" id="T11_12">12&#160;</span>Nitetlasohcamati in Totecohtzin Jesucristo, quen Yehhuatzin onechmacaloc in chicahualistli ica tlen nitlanonotza. Tleca onechtemachiloc huan onechmacaque inin tetequiu. 
<span class="verse" id="T11_13">13&#160;</span>Huan onechchihualoc ijquin masque onitepactecayaya huan onitematecayaya huan onitepinautiyaya. Huan Dios noca otlocoyaloc tleca ahmo onicnehnehuiliyaya tlen onicchihuayaya, quen ayamo oniteneltocayaya. 
<span class="verse" id="T11_14">14&#160;</span>Huan ic inon tequin onechtiochihualoc Totecohtzin quen onechcahuililoc maniteneltoca huan onechahsic in tlasohtlalistli tlen ticpiyahque tehuan in Cristo Jesús. </div>
<div class='p'>
<span class="verse" id="T11_15">15&#160;</span>Molui melahuac inin tlen nimitziluis huan nochten maquineltocacan. Quen Cristo Jesús ohualuilohuac nican tlalticpac ic quinmaquixtilos in tlahtlacolyohque, huan nehhuatl in achto de yehhuan. 
<span class="verse" id="T11_16">16&#160;</span>Huan ic inon in Dios otlocoyaloc ica nehhuatl, maye ica nehhuatl in achto tlahtlacolyo, in Jesucristo motenextiliya cuali quintlapohpoluilos nochin aquin teneltocasque, maquiahsican in nemilistli nochipa. 
<span class="verse" id="T11_17">17&#160;</span>Huan ic inon nochipa matitemahuestilican ica tehueyilistzin Yehhuatzin Dios aquin nochipa hueyixtoc, huan ahyic micohuas, huan ahhuel titeita. San Yehhuatzin nele Dios. Huan ijcon mayeto. </div>
<div class='p'>
<span class="verse" id="T11_18">18&#160;</span>Tinotlasohconeu Timoteo, in tocnihuan oquihualiluihque ica tehhua quen oquinnextililoc Yehhuatzin, quen timochihuas cuali tlayolchicauqui ica Totecohtzin. Ic inon nimitztequiutiya xiquilnamiqui ic inon huan ijcon ximoyolchicahua ic tiquinixnamiquis in ahmo cualten tlacamen. 
<span class="verse" id="T11_19">19&#160;</span>Xicneltoca ica cuali motlanehnehuilis. Oncan sequin ahmo oquitlacamatque ica intlanehnehuilis huan oquilcauque ica intlaneltoquilis. 
<span class="verse" id="T11_20">20&#160;</span>Ijcon oquimpanoc in Himeneo huan in Alejandro. Yehhuan aquin oniquinmacti in ahmo cuali tlacatl itoca Satanás ic mamomachtican ahmo teixtlasasque in Dios ica in tlen oquinextilihque.  </div>
<div class='psalmlabel' id='T12_0'> 2</div>
<div class='s'>In tlahtoli quen moyolmachtisque </div>
<div class='p'>
<span class="verse" id="T12_1">1&#160;</span>Ic achto tel, nimitznahuatiya, xiquintequiuti in tocnihuan matetlatlautican Yehhuatzin maquinmacacan nochin tlacatl in tlen polihui huan maquintlaihtlanican ica yehhuan. Xiquintequiutican matetlasohcamatican ica tlen omotlaihtlanihque ica nochin tlacatl. 
<span class="verse" id="T12_2">2&#160;</span>Maquintlaihtlanican ica tequihuahmen mayecan cuali huan ijcon tiyesque tlamach, temajco in Dios, huan maquinuelitacan nochten. 
<span class="verse" id="T12_3">3&#160;</span>Molui cuali tla ijcon quichihuasque in tocnihuan huan tepactiya in Dios Totemaquixticahtzin. 
<span class="verse" id="T12_4">4&#160;</span>Tleca Yehhuatzin monequi momaquixtisque nochin tlacamen huan maquimatican in tlen melahuac. 
<span class="verse" id="T12_5">5&#160;</span>Tleca san se Dios ilohuac huan oncan san se tlapalehuiyani aquin cuali techsetilisque, Yehhuatzin Jesucristo aquin tlacatl quen tehhuan. 
<span class="verse" id="T12_6">6&#160;</span>Yehhuatzin in aquin omotemacaloc ica temiquilis ic omotlaxtlau ica in temaquixtilistli de nochten. Huan inin cuali tlahtoli Dios oquinnextililoc in tlalticpac tlacamen queman oahsic in tonali den temaquixtilistli. 
<span class="verse" id="T12_7">7&#160;</span>Huan niquihtohua in tlen melahuac huan ahmo niistlacati. Onechtocahhuihque nitlanonotzani huan nitetiotlatitlanil ic niquintlaneltoctiya inohque aquin ahmo judeahtecos ica in tlen melahuac. </div>
<div class='p'>
<span class="verse" id="T12_8">8&#160;</span>Ic inon nicnequi in tlacamen nohuiyan mamoyolmachtican ica nochin inyolo, huan ahmo ica cualantli, niyan ahmo ximotlahtolchihuican. 
<span class="verse" id="T12_9">9&#160;</span>Huan in sihuamen mamotlaquentican ixtlamelajcan huan ahmo san ic mohueyilisque. Huan ahmo san ica incualnexca ic mamoyequitacan ica in tlen moyequetzasque ica in oro noso perlas noso intlaquen molui patio. 
<span class="verse" id="T12_10">10&#160;</span>Tlahmo maquichihuacan cuenta ica in tlen cuali quichihuasque quen quichihuasquiyani in sihuatl aquin quihtohua: “Nitlaneltocani ica in Jesucristo.” 
<span class="verse" id="T12_11">11&#160;</span>In sihuamen maquichihuacan cuenta san tlamach ihcuac quicaquisque itlahtoltzin Dios ic mamotlacamatican. 
<span class="verse" id="T12_12">12&#160;</span>In sihuatl ahmo nicahualihtoc matlanonotzas temiyacaixpa, niyan quitlacahualtis in tlacatl, in tlahmo san matlacaqui. 
<span class="verse" id="T12_13">13&#160;</span>Tleca Dios omochiu achto in Adán huan satepa in Eva. 
<span class="verse" id="T12_14">14&#160;</span>In Adán, ahmo yehhua aquin omocahcayau, in tlahmo yeh in Eva, huan ic omocahcayau yehhua, otlahtlacolan. 
<span class="verse" id="T12_15">15&#160;</span>Huan in sihuatl quisas cuali in tla quichihuas cuenta ica itlamachilis ipan ichan. Huan maquichihua cuenta ica itlaneltoquilis huan ica tetlasohtlalis huan nemis tlamelajcan ica nochin cuali itlanehnehuilis.  </div>
<div class='psalmlabel' id='T13_0'> 3</div>
<div class='s'>Quenin manemi in tlahpixqui ipan in tetiotlayehualoltzin </div>
<div class='p'>
<span class="verse" id="T13_1">1&#160;</span>Inin nele tlamelajcan; tla seya quinequi mochihuas tlahpixqui ipan in tetiotlayehualoltzin, inon molui cuali tequitl tla ijcon quichihuas. 
<span class="verse" id="T13_2">2&#160;</span>Ic inon, in aquin quinequi mochihuas tlahpixqui ipan tetiotlayehualoltzin mayeto tlamelajcan. Ahmo maye tlen ic quixtlasasque. Huan inon tlacatl maquipiya san se isihuau huan maye tlamach huan maye tlamahuestiliyani. Nochipa maquinseli aquin quiitasque ipan ichan. Huan maye cuali tlamachtiyani. 
<span class="verse" id="T13_3">3&#160;</span>Ahmo maye tlahtolchiuqui niyan mahuintihtinemi, niyan maquitlasohtla in tomin. In tlahmo yetos tetlacamatini, huan san tlamach. 
<span class="verse" id="T13_4">4&#160;</span>Maquiyecmati quen quintequiutis in ichanihcahuan. Huan noyojqui maquinmachti ipiluan matetlacamatican huan matlamahuestilican. 
<span class="verse" id="T13_5">5&#160;</span>Tla seya ahmo quimati quen tlatequiutis ica in ichanihcahuan, tel, ¿quen cuali mochihuas tlahpixqui ipan tetiotlayehualoltzin Dios? 
<span class="verse" id="T13_6">6&#160;</span>Ahmo maquitlalican quen tlahpixqui in aquin hueloc mocalactiya tlaneltocani, huan san cana ic inon mohueyilis huan ijcon tlahtlacolanas quen otlahtlacolan in ahmo cuali tlacatl. 
<span class="verse" id="T13_7">7&#160;</span>In aquin tlahpixqui huelica tlamelajcan nemi, maquimahuestilican in aquin ahmo tlaneltocahque. Ijcon ahmo quipolos in cuali iquisca huan ahmo quicahuas maquicahcayahua in ahmo cuali tlacatl. </div>
<div class='s'>Quenin manemican in tlixpiyanimen ipan in tetiotlayehualoltzin </div>
<div class='p'>
<span class="verse" id="T13_8">8&#160;</span>Noyojqui ijconon, in tlixpiyanimen yesquiyanihque temahuestiliyanimen huan nochipa maye in tlen quihtohua. Huan ahmo matlayihtinemican, niyan san maquinentlanican. 
<span class="verse" id="T13_9">9&#160;</span>Ahmo maquilcahuacan in itlahtoltzin melahuac tlen omonexti in Dios huan ijconon maquipiyacan intlanehnehuilis chipahuac. 
<span class="verse" id="T13_10">10&#160;</span>Maquinitacan in tocnihuan tla nele tlamelajcan huan ijcon cuali quiana in itequiu quen tlixpiyani. 
<span class="verse" id="T13_11">11&#160;</span>In sihuamen aquin quimpalehuiyahque inon tlixpiyanimen noyojqui matemahuestilican. Ahmo maistlacatican, huan mamocahuacan tlamach, huan mayecan tlamelajcan ica nochin tlen quichihuasque. 
<span class="verse" id="T13_12">12&#160;</span>Se tlixpiyani maquisemati san ica se isihuau huan maquiyecmati quen tlatequiutis ica in ipiluan huan ica in ichanihcahuan. 
<span class="verse" id="T13_13">13&#160;</span>Tleca inon tlixpiyanimen aquin tlamelajcan intequiu ocachi quinmahuestilisque huan ocachi ahmo momoutiyahque ic tlanonotzasque ica intlaneltoquilis ica in Cristo Jesús. </div>
<div class='s'>Inon itlahtoltzin tlen omonexti in Dios </div>
<div class='p'>
<span class="verse" id="T13_14">14&#160;</span>Nochin inin nimitzihcuiluiya, masque nicnehnehuiliya niyas nimitzitas. 
<span class="verse" id="T13_15">15&#160;</span>Huan tla oc nimotzecos, ica inin noamau nimitzmatiltiya quen nemisquiyanihque in tlaneltocanimen ipan tetiotlayehualoltzin Dios aquin yolihuatoc nochipa. Yeh in tetiotlayehualoltzin tlen yec icxitihtoc ica in melahuac itlahtoltzin Dios. 
<span class="verse" id="T13_16">16&#160;</span>Huan ic nele, hueyi inon itlahtoltzin tlen omonexti in Dios, in tlen ticneltocahque: </div>
<div class='q'>In Dios oquinmonextililoc ica tetlacayo quen se tlacatl, quihtosnequi Jesucristo. </div>
<div class='q'>Huan in Itiotonaltzin Dios omochipau quen Yehhuatzin in Tlamelajcatzintli. </div>
<div class='q'>Huan in ángeles oteitaque quen oihxohuac. </div>
<div class='q'>Huan in tlayolchicaucamen otlanonotzque ica Yehhuatzin ipan in tlalticpactli. </div>
<div class='q'>Huan oteneltocaque quesqui, huan oteselihque neluicac.  </div>
<div class='psalmlabel' id='T14_0'> 4</div>
<div class='s'>In aquin oquilcauque ica intlaneltoquilis </div>
<div class='p'>
<span class="verse" id="T14_1">1&#160;</span>Huan Itiotonaltzin quiyequihtohua hualas in tonali quilcahuasque sequin ica intlaneltoquilis huan quineltocasque yehhuan aquin oquinmachtihque in yehyecamen ica in ahmo cuali itlanehnehuilis. 
<span class="verse" id="T14_2">2&#160;</span>Huan quichihuasque cuenta ica intlahtol sequin aquin san ome inxayac huan istlacatcamen. Huan ic inon intlamachilis ayacmo tlen quinehnehuiliyahque. Huan ayacmo quicaquihque in tlen melahuac, quen seya aquin omotlati ipan itlacayo huan ahmo tlen quimachiliya ompa. 
<span class="verse" id="T14_3">3&#160;</span>Inin istlacatcamen tetlacahualtiyahque ic mosihuautisque huan quiluiyahque mach ahmo quicuasquiyanihque sequin tlacuali, masque in Dios oquimochihuili nochin tlacuali maquicuacan. Huan monequis nochin tehhuan aquin titeneltocahque huan ticmatihque in tlen melahuac, maticuacan ica tlasohcamatilistli. 
<span class="verse" id="T14_4">4&#160;</span>Nochin tlen Dios oquimochihuili cuali, huan ahmo tiquixtohuetzosquiyanihque, tlahmo ticselisquiyanihque huan titetlasohcamatisquiyanihque Yehhuatzin ica nochin. 
<span class="verse" id="T14_5">5&#160;</span>Tleca omihto in Dios nochin tlacuali tlatiochiutli tla titetlasohcamatisque ica moyolmachtilistli huan ic inon cuali ticuasque. </div>
<div class='s'>Se cuali tlahpixqui den Jesucristo </div>
<div class='p'>
<span class="verse" id="T14_6">6&#160;</span>In tla tiquinnextilis in tocnihuan ica nochin inin tlen nimitznonotz, tiyes se cuali tlahpixqui den Jesucristo. Huan quichihuasque cuenta ticmatis tlen monequis in Dios huan tictlacamautica in cuali tlanehnehuilistli tlen timomachtihtoc. 
<span class="verse" id="T14_7">7&#160;</span>Huan ahmo xicchihua cuenta ica inon camanaltlahtoli de inon istlacatcamen, tlahmo ximomachti ica in tlen monequis in Dios. 
<span class="verse" id="T14_8">8&#160;</span>Ticmatihque cuali yes ipan totlacayo matimotihtilanacan, huan ocachi cuali tla timomachtisque ica tlen monequis in Dios. Tleca ijcon timoyolchicahuasque ica tonemilis axan huan noyojqui ica in tlen satepa tonemilis. 
<span class="verse" id="T14_9">9&#160;</span>Inin molui tlamelajcan huan nochten maquineltocacan. 
<span class="verse" id="T14_10">10&#160;</span>Huan ic inon titequitihque huan ticxicosque ihcuac techpinautiyahque, tleca inon para san se rato, huan tehhuan tinemisque nochipa. Titetemachiyahque in Dios yolihuatoc aquin cuali quinmaquixtilos nochin tlacatl huan nele quinmaquixtilos in aquin teneltocasque. </div>
<div class='p'>
<span class="verse" id="T14_11">11&#160;</span>Inin tlahtoli tlen onimitznonotz tiquinnextilis huan tiquintequiutis. 
<span class="verse" id="T14_12">12&#160;</span>Xinentinemi cuali huan ahmo mamitzixtlasacan, masque ayamo tichicahuac. Mamitzitacan in tlaneltocanimen quen cuali tinentinemi ica cuali motlamachilis huan ic inon maquinehnehuilican quen nemisque. Maquinehnehuilican quen cuali motlahtol huan motequiu, huan quen tiquintlasohtla, huan quen ticneltoca, huan quen titemahuestiliya in Dios, huan ijcon maquichihuacan noyojqui. 
<span class="verse" id="T14_13">13&#160;</span>Ic nimitzahsitiu, xiquintequiuti maquimpohuili teixpa in Itlahcuiloltzin Dios, huan xiquinyolchicahua huan xiquinnextili. 
<span class="verse" id="T14_14">14&#160;</span>Ahmo xiquilcahua inin motiotlamachilis in tlen Dios omitzmacaloc ihcuac in tequihuahmen den itiotlayehualoltzin oquitlalihque inman ipan tehhuatl ic mamitzsecnintlalican in Dios. </div>
<div class='p'>
<span class="verse" id="T14_15">15&#160;</span>Ximoyehyelti ica inin tlahtoli, huan ijcon nochin mitzitasque quen titlicanas cualtzin. 
<span class="verse" id="T14_16">16&#160;</span>Timomaquixtis tehhua huan noyojqui tiquinmaquixtis in aquin mitzcaquisque tla timomaluis ica tehhua huan ica in tlen tiquinnextiliya.  </div>
<div class='psalmlabel' id='T15_0'> 5</div>
<div class='s'>Quen nemis in tlahpixqui ihuan in tlaneltocanimen </div>
<div class='p'>
<span class="verse" id="T15_1">1&#160;</span>Ahmo xictlacahualti se tectli, tlahmo xicnonotza quen yesquiyani motata. Huan xiquinnonotza in telpopochten quen mocnihuan yesquiyanihque. 
<span class="verse" id="T15_2">2&#160;</span>Huan xiquinnonotza in tenanahmen yesquiyani quen monana, huan in ichpopochten xiquinnonotza yesquiyanihque quen mohueltihuan huan xitemahuestili Yehhuatzin ica nochin. </div>
<div class='p'>
<span class="verse" id="T15_3">3&#160;</span>Xiquintequiuti in tocnihuan maquimpalehuican in viudas aquin ayacmo quipiyahque aquin. 
<span class="verse" id="T15_4">4&#160;</span>Huan tla se viuda quipiya iconeu noso ixuihuan, maquitacan yehhuan quen quipalehuisque huan ijcon maquicuepilican in tecpanolistli quen ica intata. Tla ijcon quichihuasque, yeh in tlen monequis Yehhuatzin huan tepactiya. 
<span class="verse" id="T15_5">5&#160;</span>In viuda aquin ayacmo quipiya aquin huan ijcon isel, yehhua tetemachiya san Yehhuatzin Dios mamotecpano huan ahmo quiyolilcahua ic moyolmachtiya quen tlahca huan quen tlayohua. Maquimpalehuican inohque. 
<span class="verse" id="T15_6">6&#160;</span>Huan in viuda san mopacmacatinemis san yehhua, yehhua quen mictoc, masque oc nentinemi. Ahmo maquinitacan ica inohque. 
<span class="verse" id="T15_7">7&#160;</span>Xiquinnonotza in tocnihuan inin tlahtoli huan ijcon ahmo maye tlen ic quintlahtlacoltisque. 
<span class="verse" id="T15_8">8&#160;</span>Tehhuan titlaneltocanimen timocuihcuisquiyanihque ica tochanihcahuan huan ocachi ica yehhuan aquin caten tocalihtec. In aquin ahmo ijcon quichihua, yeh quixtohuetzohtoc itlaneltoquilis huan noyojqui quen in aquin ahmo tlaneltoca. </div>
<div class='p'>
<span class="verse" id="T15_9">9&#160;</span>Maquinselican quen tequitcamen ipan itiotlayehualoltzin inon viudas aquin quipiyahque ocachi den yehpohuali xihuitl, huan in aquin oquipix san se inamic. 
<span class="verse" id="T15_10">10&#160;</span>Huan tla inon sihuatl moixmautoc nohuiyan ica tlen cuali oquichiu, quen tiquihtosque tla oquiniscalti ipiluan huan oquinseli motepaluiyanimen huan tla tlamach oquimpalehuihtoya in tlayolchicaucamen, huan tla oquimpalehuihtoya in aquin tlapanohuahque, huan tla quichiutoya oc se itlahtlen cuali itequiu. </div>
<div class='p'>
<span class="verse" id="T15_11">11&#160;</span>Huan ahmo xiquintocahtlali in viudas aquin ayamo chihchicahuaque, tleca ihcuac moxihxicosque, moxelohuahque den Cristo huan quinequihque monamictisque oc sepa. 
<span class="verse" id="T15_12">12&#160;</span>Huan ijcon quitlahtlacolanahque ic quixpanahuihtoque in achto intlahtol. 
<span class="verse" id="T15_13">13&#160;</span>Huan ocachi san cahcalactinemisque huan hualtlatziucaquisahque. Huan ahmo san inon, tlahmo tlatenehuahque huan mocalactiyahque canin ahmo tlen intequiu. 
<span class="verse" id="T15_14">14&#160;</span>Huan ic inon nicnequi in viudas aquin ayamo chihchicahuac mamonamictican huan maquipiyacan impiluan huan matlachiyacan inchan. Tla ijcon cuali intequiu, ahmo yes tlen ic tlatenehuasque in aquin tlixnamiquihque. 
<span class="verse" id="T15_15">15&#160;</span>Tleca sequin viudas yomoxelohque ipan itiotlayehualoltzin huan oquintlaneltocti in Satanás, yeh in ahmo cuali tlacatl. </div>
<div class='p'>
<span class="verse" id="T15_16">16&#160;</span>Tla se tlacatl noso sihuatl tlaneltocani quipiyas viuda ipan ichanihcahuan, yehhua maquipalehui huan ahmo in itiotlayehualoltzin. Ijcon inon itiotlayehualoltzin cuali quimpalehuis in oc sequin viudas aquin nele ahmo quipiyahque aquin. </div>
<div class='p'>
<span class="verse" id="T15_17">17&#160;</span>Inohque tlahpixcamen aquin cuali tlatequiutiyahque ipan itiotlayehualoltzin maquinmahuestilican quen tlamachtiyanimen huan maquintlaxtlahuican cuali. 
<span class="verse" id="T15_18">18&#160;</span>In Itlahcuiloltzin quihtohua: “Ahmo xictlalili itempijca in cuacue in tlen quixoxacualohuahque in trigo ic quichipahuahque.” Huan noyojqui quihtohua: “In tequitqui quipiya tlen quiselis in itlaxtlahuil.” </div>
<div class='p'>
<span class="verse" id="T15_19">19&#160;</span>Ahmo xicchihua cuenta tla seya quiteluiya in tlahpixqui ipan itiotlayehualoltzin in tlahmo yesque ome noso yiyi tlachipahuanimen ica inon tlahtoli. 
<span class="verse" id="T15_20">20&#160;</span>Huan in aquin ahmo quilcahuahque ica in itlahtlacol, xiquinahhua inixpa nochten, huan ijconon mamomoutican in oc sequinten. 
<span class="verse" id="T15_21">21&#160;</span>Nimitzpiyaltiya teixpa in Dios huan Totecohtzin Jesucristo ihuan in ángeles tetlapehpeniluan in Dios, xicchiutiye nochin tlen nimitziluihtoc huan ahmo xiquinchicotlasohtla niyan aquin. 
<span class="verse" id="T15_22">22&#160;</span>Ahmo xictocahhui ihsiu se tlahpixqui ipan in itiotlayehualoltzin. Cana timocahcayahuas ica in aquin tlahtlacolyo huan ic inon mitztlaxilisque ica aquin otictocahhui. </div>
<div class='p'>
<span class="verse" id="T15_23">23&#160;</span>Quen tequin tiihte cocoxqui, ahmo san yeh in atl xiconi, tlahmo noyojqui chihton in uvahtlayili. </div>
<div class='p'>
<span class="verse" id="T15_24">24&#160;</span>In tlahtlacol de sequin tlacamen moixmati yec, huan mohuica ipan in tlapanolistli. Huan quemaniyan intlahtlacol in oc sequinten momatis satepa. Huan ic inon ahmo ihsiu tictocahhui seya. 
<span class="verse" id="T15_25">25&#160;</span>No ijcon moixmautoc niman in aquin cuali itequiu. Huan masque ahmo niman moixmautoc sequin cuali intequiu, ahhuel tlatiutosque nochipa.  </div>
<div class='psalmlabel' id='T16_0'> 6</div>
<div class='p'>
<span class="verse" id="T16_1">1&#160;</span>In tocnihuan aquin temajco caten ahmo maquincahcayahuacan intecohhuan huan ijconon ahmo maye tlen ica teca tlahtohuahque in Dios huan itlahtoltzin. 
<span class="verse" id="T16_2">2&#160;</span>Huan yehhuan aquin inmajco intecohhuan tlaneltocanimen ahmo ijcon maquichihuacan cana ahmo quitlacamatisque quen san se intlaneltoquilis. Tlahmo ocachi cuali mamoyolchicahuacan ocachi, tleca ijcon quimpalehuisque intlasohicnihuan. Ijcon xitlanonotzacan huan xiquincaquiltican. </div>
<div class='s'>Maye pactoc in tlaneltocani ica tlen quipiya </div>
<div class='p'>
<span class="verse" id="T16_3">3&#160;</span>In aquin quinextiliya oc noncua, yehhuatl ahmo quixnamictihtoc ica in tlen otlanextililoc in Totecohtzin Jesucristo, matinemican ocachi tlamelajcan. 
<span class="verse" id="T16_4">4&#160;</span>Yehhua san mohueyiliya huan ahmo tlen quimati. Nochipa san tlahtolchihua huan ic inon quinnexicaluiya. Ijcon pehua motehuiyahque huan mopinautiyahque huan ayacuel moneltocasque. 
<span class="verse" id="T16_5">5&#160;</span>Mostli motehuiyahque huan ahmo cuali intlanehnehuilis huan ayacuel quimatihque in tlen melahuac. Quinehnehuiliyahque cuali quitlanisque miyac tomin ica itlahtoltzin Dios. Ximoxelo ica yehhuan aquin ijcon quichihuahque. 
<span class="verse" id="T16_6">6&#160;</span>Ic nele in tlaneltocalistli quen se tlatlantli ica in aquin pactoc ica in tlen quipiya. 
<span class="verse" id="T16_7">7&#160;</span>Ihcuac otitlacatque ipan inin tlalticpactli ahmo tlen oticualicaque, niyan ahhuel tlen ticuicasque. 
<span class="verse" id="T16_8">8&#160;</span>Matipactocan tla ticpiyahque totlacual huan totlaquen. 
<span class="verse" id="T16_9">9&#160;</span>Yehhuan aquin quinequihque mochihuasque ricos ahmo tlaxicohuahque ica tlen motepehxihuisque, quihtosnequi nochipa quinequisque nochin tlen quitasque. Huan ic inon mochihua ahmo cuali huan mopolohua. 
<span class="verse" id="T16_10">10&#160;</span>In aquin quitlasohtla san yeh in tomin quichihuas san tlen ahmo cuali. Huan ijcon opanoc ica sequin aquin oquineltocaque. Oquilcauque intlaneltoquilis huan ijcon tlocoxticaten tequin ipan innemilis. </div>
<div class='p'>
<span class="verse" id="T16_11">11&#160;</span>Huan quen tehhuatl titetlapehpenil in Dios, xiquilcahua nochin tlen ahmo cuali. Xinehnemi ica nochin tlen melahuac, huan ximomachti ica tlen monequis in Dios. Xicneltoca in tlen melahuac huan xiquintlasohtla nochten huan xiquintlapohpolui ica cuali moyolo. 
<span class="verse" id="T16_12">12&#160;</span>Xitequiti chicahuac ica motlaneltoquilis. Ahmo xiquilcahua yiticpiya in nemilistli nochipa, tleca ic inin in Dios omitztocahhuiloc ihcuac otimotemacti temiyacaixpa quen ticneltoca ica Totecohtzin. 
<span class="verse" id="T16_13-14">13-14&#160;</span>Axan nimitztequiutiya ica tetequihuahyo in Dios aquin quiyolitilohtoc nochin tlen ca, huan ica tetequihuahyo in Jesucristo aquin noyojqui ahmo omomoucaitac ihcuac oilohuaya iixpa in Poncio Pilato. 
<span class="verse" id="T16_15">15&#160;</span>Yeh in Dios omotlalilihtoc inon tonali. In Dios Hueyicatzintli huan molui cualtzin Yehhuatzin in aquin quintequiutiya nochin tequihuahmen ipan in tlalticpactli huan nochin mocahua temajco. 
<span class="verse" id="T16_16">16&#160;</span>San Yehhuatzin ahyic micohua huan ocachi chicahuac quen in tonaltzintli ihcuac tona chicahuac. Huan niyan aquin cuali mopachohua tenahuac. Niyan se tlacatl ahmo teitztoc niyan ahyic cuali teitas. Tehhuanten matitemahuestilican huan mamopixto inon chicahualistli nochipa. Huan ijcon mayeto. </div>
<div class='p'>
<span class="verse" id="T16_17">17&#160;</span>Xiquinnonotza ahmo mamohueyilican inohque tocnihuan rico huan ahmo maquinehnehuilican cana nochipa mopalehuisque ica in ricohyotl, tleca inon ahmo melahuac. Ocachi cuali matetemachican maquimpalehuilo in Dios, tleca Yehhuatzin yolihuatoc huan techmacalotoc miyac ica tlen tipanoticaten, huan ijcon tipacticaten. 
<span class="verse" id="T16_18">18&#160;</span>Xiquinilui maquichihuacan in tlen cuali huan ijcon manesican ricos teixpa in Dios. Ica cuali inyolo maquimpalehuican oc sequinten huan maquixelocan in tlen quipiyahque. 
<span class="verse" id="T16_19">19&#160;</span>Huan ijcon quisentlalisque in tlen nele tlatlantli den neluicac. Ic inon monextiyahque nele quipiyahque nemilistli nochipa. </div>
<div class='p'>
<span class="verse" id="T16_20">20&#160;</span>Timoteo, xicyequita ica itlahtoltzin Dios tlen omitzpiyaltiloc. Ahmo xicchihua cuenta ica tlalticpac tlahtoli san tlaluis, niyan ica in tlahtolchihualistli den tlamachilistli ahmo melahuac. 
<span class="verse" id="T16_21">21&#160;</span>Sequin de yehhuan aquin oquichiuque cuenta ica inon ahmo cuali tlamachilistli ahmo ocahsique ica intlaneltoquilis. Huan ma Dios mitztiochihualo.</div><div class="footnote">
<hr />
</div>
</div></body></html>
