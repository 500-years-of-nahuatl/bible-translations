<!DOCTYPE html>
<html xmlns="http://www.w3.org/1999/xhtml" xmlns:epub="http://www.idpf.org/2007/ops" lang="ncj" dir="ltr">
<head>
<meta charset="UTF-8" />
<link rel="stylesheet" href="epub.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width, height=device-height"/>
<title>In yancuic mononotzalistli ica Totecohtzin Jesucristo FILIPENSES 1</title>
</head>
<body dir='ltr'>
<ul class='tnav'>
<li><a href='index.xhtml'>FILIPENSES</a></li>
</ul><ul class='tnav'><li><a href='PHP.xhtml#PP1_0'>1</a></li>
<li><a href='PHP.xhtml#PP2_0'>2</a></li>
<li><a href='PHP.xhtml#PP3_0'>3</a></li>
<li><a href='PHP.xhtml#PP4_0'>4</a></li>
</ul>

<div class='main' id='PP0_0'>

<div class='mt'>ITLAHCUILOLAMATZIN IN TETIOTLATITLANIL PABLO TLEN OQUINIHCUILUI IN TLANELTOCANIMEN FILIPOHTECOS  </div>
<div class='psalmlabel' id='PP1_0'> 1</div>
<div class='p'>

<span class="verse" id="PP1_1">1&#160;</span>Nehhua Pablo huan Timoteo, timotemacatoque yec temajco in Jesucristo, huan tamechtlahcuiluiyahque nochin tocnihuan inuan in tlayecancamen huan tlachiyanimen tlen caten ipan in altepetl Filipos, in aquin tehuaxcahuan in Dios huan mosetilihtoque tehuan in Cristo Jesús. 
<span class="verse" id="PP1_2">2&#160;</span>Mamechtiochihualo in Dios Tohueyitahtzin huan Totecohtzin Jesucristo, huan ijcon ayacmo tlen mamechmohsihui. </div>
<div class='s'>In Pablo moyolmachtiya ica in tlaneltocanimen </div>
<div class='p'>
<span class="verse" id="PP1_3">3&#160;</span>Nitetlasohcamati ica in Dios ihcuac namechilnamiqui. 
<span class="verse" id="PP1_4">4&#160;</span>Huan namechtlaihtlaniya ica paquilistli ica namochten. 
<span class="verse" id="PP1_5">5&#160;</span>Nitetlasohcamati ica namehhuan quen nicmati nantequitihque noyojqui ica in itlahtoltzin Dios den ihcuac onanquineltocaque in itlahtoltzin huan hasta axan. 
<span class="verse" id="PP1_6">6&#160;</span>In Dios opehualoc ica se cuali tequitl ipan namonemilis huan nicmati mechpalehuilotos xicneltocacan yec hasta in tonali queman mocuepalos in Jesucristo, huan ijcon nanmochihuasque yec tlamelajcan ihcuac hualahxihuas. 
<span class="verse" id="PP1_7">7&#160;</span>Ijcon nicnehnehuiliya ica namehhuan quen tequin namechtlasohtla, huan quen noca nantlocoyahque quen nitlapanotica ica itlahtoltzin. Huan techtiochihualohtos masque nitzactos, noso nitlanonotztinemis ica in tlahtoli den temaquixtilistli. Huan chicahuac nitequitis ic niquinmatiltis nochin in tlen melahuac inon tlahtoli. 
<span class="verse" id="PP1_8">8&#160;</span>Dios momati quen nele namechnequi namochten ica in cualtzin itlasohtlalistzin Jesucristo. 
<span class="verse" id="PP1_9">9&#160;</span>Ic nimoyolmachtiya, nitetlatlautiya quen xicahsican ocachi tlasohtlalistli huan ocachi tlanehnehuilistli huan tlamatilistli ipan namonemilis. 
<span class="verse" id="PP1_10">10&#160;</span>Ijcon nanquimatihque nanquitlapehpenisque nochipa in tlen cuali. Ijcon nanquipiyasque namonemilis chipahuac huan ahmo yes tlen ic namechixitasque. 
<span class="verse" id="PP1_11">11&#160;</span>Huan mamechpalehuilo in Jesucristo ic nanquichihuasque nochin tlen cuali, quen teconehuan in Dios. Ijcon nantemahuestilisque huan mechmohueyinextililos in Dios. </div>
<div class='s'>In Pablo quinequi inemilis maixnesi quen Cristo </div>
<div class='p'>
<span class="verse" id="PP1_12">12&#160;</span>Tocnihuan, nicnequi xicmatican quen mochayautica ocachi in tlahtoli den temaquixtilistli, masque nitzactoc. 
<span class="verse" id="PP1_13">13&#160;</span>Nochin soldados den hueyixtoc romanohteco aquin tlachiyahque ipan in telpiloyan huan nochten in aquin oquicajque quen nitzactoc yiquimautoque quen nitzactoc tleca nitlanonotztinemi ica in Cristo. 
<span class="verse" id="PP1_14">14&#160;</span>Huan noyojqui ocachi motemachiyahque ican Totecohtzin in tocnihuan aquin quimatihque nitzactoc ica in itlahtoltzin. Yehhuan ocachi ahmo momoutiyahque huan ocachi moyolchicahuahque tlanonotzasque ica in itlahtoltzin Dios. </div>
<div class='p'>
<span class="verse" id="PP1_15">15&#160;</span>Ic nele sequin quinonotzahque ica itlahtoltzin Cristo san ica nexicoli de nehhuatl, huan oc sequin tlanonotzahque ica paquilistli. 
<span class="verse" id="PP1_16">16&#160;</span>Sequin tlanonotzahque ica Cristo san ic mohueyiliyahque huan ahmo tlanonotzahque ica paquilistli. Yehhuan quinehnehuiliyahque nechcocoliyahque ica tlen nitlanonotza. Huan yehhuan tlanonotzahque huan miyac quincuitlapanuiyahque. 
<span class="verse" id="PP1_17">17&#160;</span>Oc sequin tlanonotzahque ica tlasohtlalistli quen quimatihque nitzactoc tleca oniquinmatilti nochin tlen melahuac in itlahtoltzin den temaquixtilistli. 
<span class="verse" id="PP1_18">18&#160;</span>Huan ahmo nicchihuas cuenta tla tlanonotzasque ica paquilistli noso ahmo. Nochin tlanonotzasque ica in Cristo huan ijcon nechpacmacahque. </div>
<div class='p'>
<span class="verse" id="PP1_19">19&#160;</span>Huan ocachi nipaqui ihcuac nicmati molui cuali niquisas ica namoyolmachtilis, huan nechpalehuilos in Itiotonaltzin Jesucristo ihcuac nechixcomacasque in tequihuahmen romanohtecos. 
<span class="verse" id="PP1_20">20&#160;</span>In tlen ocachi nicnequi ahmo manipinahui ica in itlahtoltzin. Ocachi cuali manitlahto ahmo ica moucayotl. Quen axan huan nochipa manitemahuestili in Cristo, masque ninemis noso nechmictisque. 
<span class="verse" id="PP1_21">21&#160;</span>In tla nihuehcahuis oc chihton, ocachi nitlanonotzas itlahtoltzin Cristo. Huan in tla nechmictisque, nimocahuas tehuan Cristo huan ic inon ocachi cuali. 
<span class="verse" id="PP1_22">22&#160;</span>In tla oc ninemis, cuali niquintlaneltoctis oc sequin ica itlahtoltzin Totecohtzin, huan ijcon ahmo nicmati tlen niquihtlanis. 
<span class="verse" id="PP1_23">23&#160;</span>Molui tequiyo ic niquihtlanis se de inin ome tlahtoli. Tla nimiquis, niyas campa ilohuac in Cristo, huan ic inon ocachi cuali ica nehhua. 
<span class="verse" id="PP1_24">24&#160;</span>Huan ica namehhuan ocachi cuali oc maninemi. 
<span class="verse" id="PP1_25">25&#160;</span>Huan quen ijcon ca, nicmati ic nele oc nimocahuas namohuan huan namechpalehuis ocachi ipan in ohtli tlamelajcan. Huan ijcon xipactiyecan ipan namotlaneltoquilis. 
<span class="verse" id="PP1_26">26&#160;</span>Ic nimocahuas, nanquipiyasque in tlen ic nantetlasohcamatihque, huan queman namechualitas nantemahuestilisque in Cristo Jesús quen onechpalehuiloc, tleca ahmo onechmictihque. </div>
<div class='p'>
<span class="verse" id="PP1_27">27&#160;</span>Xicchihuacan cuenta namonemilis maixnamictito ihuan itlahtoltzin Cristo. Ijcon tla niyas namechitas noso niyes huehca, manicaqui ica namehhuan in tla san secnin nanmoyequetztoque ica namotlaneltoquilis, huan in tla nantequiutoque ica itlahtoltzin den temaquixtilistli. 
<span class="verse" id="PP1_28">28&#160;</span>Ahmo xiquinmonecahuilican mamechmohmoutican ica tlen mechchihuilisque in aquin mechcocoliyahque. Huan tla nanmoyequetzasque huan ahmo nanmomoutisque inixpa in aquin mechcocoliyahque, ijcon quinehnehuilisque yehhuan nele mechpalehuilos in Dios huan quintlahtlacoltisque in aquin mechcocoliyahque. Ijcon noyojqui quinehnehuilisque quen mechmaquixtisque in Dios. 
<span class="verse" id="PP1_29">29&#160;</span>Ahmo san mechcahuilihtoque nanteneltocasque in Cristo, tlahmo noyojqui mechcahuilihtoque nantlapanosque ica tlen nanquineltocahque. 
<span class="verse" id="PP1_30">30&#160;</span>Ica in tlen ticneltocahque noyojqui nanquixicoticaten in tlapanolistli. Yonanquitaque quen ijcon onitlapanoc ompa Filipo. Huan axan nanquimauticaten quen ijcon oc sepa nitlapanotica nica.  </div>
<div class='psalmlabel' id='PP2_0'> 2</div>
<div class='s'>Omonencahualoc tlamach in Cristo </div>
<div class='p'>
<span class="verse" id="PP2_1">1&#160;</span>Quen nele mechyolchicahualos in Cristo huan mechtequiutilo ica tlen mechtlasohtlalo, huan nele nanquipiyahque Itiotonaltzin huan ic nele nanmotlocoltiyahque se huan oc seya. 
<span class="verse" id="PP2_2">2&#160;</span>Ic inon, xinechpacmacacan ic nicaquis quen nanmosetilihtoque ica namotlanehnehuilis huan ijcon nanmotlasohtlahque. 
<span class="verse" id="PP2_3">3&#160;</span>Ahmo xicchihuacan cuenta san ican namehhuan huan ahmo ximohueyilican, in tlahmo ximonencahuacan tlamach huan nochipa xicchihuacan cuenta ica in oc sequinten. 
<span class="verse" id="PP2_4">4&#160;</span>Niyan se maquitemo san para yehhua tlen ic mopalehuis, tlahmo noyojqui in tlen ic quimpalehuis in oc sequinten. </div>
<div class='p'>
<span class="verse" id="PP2_5">5&#160;</span>Ximonehnehuilican namehhuan ijcon quen Cristo Jesús. 
<span class="verse" id="PP2_6">6&#160;</span>Quen ilohuac in Tohueyitahtzin Dios noyojqui ilohuac Iconetzin Jesucristo. Huan ahmo omonehnehuili: “Ahhuel nicmocahuis tlen nicpiya.” 
<span class="verse" id="PP2_7">7&#160;</span>Huan san omocahualoc in tlen teyaxca huan omochihualoc quen tlaquehuali. Huan ijcon quen se tlacatl otlacatiloc huan ijcon mamopalehuican in tlalticpac tlacamen. 
<span class="verse" id="PP2_8">8&#160;</span>Ihcuac yoixnexohuac tlacatl, omonencahualoc tlamach. Huan otetlacamatiloc motemactilos micohuas, masque tepinauti ipan in cruz. 
<span class="verse" id="PP2_9">9&#160;</span>Huan quen omonencahualoc tlamach, in Dios otemacaloc ocachi hueyi tequisca, huan tetoca tlen ocachi hueyi de nochin. 
<span class="verse" id="PP2_10">10&#160;</span>Huan ic inon Tetocahtzin in Jesús matemahuestilican nochten aquin caten neluicac huan tlalticpac, huan aquin caten itzintla in tlali. 
<span class="verse" id="PP2_11">11&#160;</span>Huan ijcon mateixmatican huan maquihtocan in Jesucristo Yehhuatzin in Totecohtzin huan ijcon temahuestilisque in Dios Tohueyitahtzin. </div>
<div class='s'>In tlaneltocanimen quen tlanextiyanimen ipan in tlalticpactli </div>
<div class='p'>
<span class="verse" id="PP2_12">12&#160;</span>Ic inon, notlasohicnihuan, quen onannechtlacamatque nochipa ihcuac namohuan onicatca, xinechtlacamatican ocachi quen axan nica huehca. Quen nele omechmaquixtiloc, ximomoutican cana nanquichihuasque tlahtlen ahmo cuali, huan ahmo ximohueyilican. Huan xicchihuacan nochipa in tlen tepactiya in Dios. 
<span class="verse" id="PP2_13">13&#160;</span>Yehhuatzin in Dios aquin mechmacalos in cuali namotlanehnehuilis huan mechpalehuilos ic nanquichihuasque in tlen cuali itlanequilistzin. </div>
<div class='p'>
<span class="verse" id="PP2_14">14&#160;</span>Xicchihuacan nochin ica paquilistli huan ahmo xitlahtolchihuacan. 
<span class="verse" id="PP2_15">15&#160;</span>Huan ic inon mayecan yolchipahuaque huan ahmo aquin ma namoixco tlachiyacan. Huan xichipajcanemican quen teconehuan in Dios inepanco in tlacamen ahmo cualten huan aquin ahmo tlacaqui. Inepanco yehhuan namehhuan nannesihque quen se tlanextiyani ipan in tlayohuilotl. 
<span class="verse" id="PP2_16">16&#160;</span>Nanquichipautinemihque ica in itlahtoltzin den nemilistli. Ijcon, ihcuac hualuilohuas in Cristo, cuali nimohueyilis ica namehhuan. Nicmatis ahmo san tlaluis notequiu. 
<span class="verse" id="PP2_17">17&#160;</span>Huan masque nimiquis ic nancahxiltisque ipan namotlaneltoquilis, ic inon nipaquis. Ica notequiu nanteneltocahque huan inon quisas quen se notetlocolil tlen nitemacas in Dios, huan ijcon tipaquisque san secnin. 
<span class="verse" id="PP2_18">18&#160;</span>Xipaquican noyojqui ica nehhuatl quen nechcahuilihtoque nimiquis namopampa. Yeh in tlen ic nechmahuestilisque in Dios. </div>
<div class='s'>Timoteo huan Epafrodito </div>
<div class='p'>
<span class="verse" id="PP2_19">19&#160;</span>In tla ijcon monequis in Totecohtzin Jesús, nicnequi namechtitlanilis in Timoteo. Huan ihcuac mocuepatiu yehhua, nechiluis quen nancaten huan ic inon nechpactis. 
<span class="verse" id="PP2_20">20&#160;</span>San yehhua quinehnehuiliya ijcon quen nehhua. Quihtosnequi quichihuas cuenta ica namehhuan. 
<span class="verse" id="PP2_21">21&#160;</span>Huan nochin oc sequinten quichihuahque cuenta san ic insel huan ahmo quichihuahque cuenta ica Cristo Jesús. 
<span class="verse" id="PP2_22">22&#160;</span>Huan yinanquimatihque quen Timoteo quinextihtoc cuali inemilis huan onechpalehui quen se noconeu ipan in tequitl ica in itlahtoltzin Dios. 
<span class="verse" id="PP2_23">23&#160;</span>Ijcon tel, nicnequi namechtlatitlanilis ihcuac nicmatis tlen nechpanos nica. 
<span class="verse" id="PP2_24">24&#160;</span>Masque nitetemachiya Totecohtzin, neh noyojqui ihsiucan niyas namechitas. </div>
<div class='p'>
<span class="verse" id="PP2_25">25&#160;</span>Noyojqui nicnehnehuiliya huelica oc sepa namechtitlanilis in tocniu Epafrodito. Yehhua in oc se notepalehuihcau ipan totequiu huan noyojqui otlapanoc quen nehhua. Yeh in aquin onannechualtitlanilihque manechpalehui ica tlen nechpolohua. 
<span class="verse" id="PP2_26">26&#160;</span>Huan omococohtoya huan oquimat quen nanquicactoque inon. Ic inon omotlocolti. 
<span class="verse" id="PP2_27">27&#160;</span>Huan nele omococohtoya, huan oyaya miqui. Huan in Dios ica otlocoyaloc huan oquipahtiloc. Huan ahmo san ica yehhua otlocoyaloc, in tlahmo ica nehhua noyojqui, huan ijcon ahmo ica manitlocoya. 
<span class="verse" id="PP2_28">28&#160;</span>Ic inon, ocachi nicnequi namechtitlanilis huan ijcon ayacmo nitlocoxtiyes. Huan nampaquisque ihcuac nanquitasque oc sepa. 
<span class="verse" id="PP2_29">29&#160;</span>Xicselican ica paquilistli quen se tocniu de ipan in tequitl den Totecohtzin, huan xicmahuestilican nochipa in aquin quen yehhua. 
<span class="verse" id="PP2_30">30&#160;</span>Huan ica tetequiu in Cristo oyaya miqui in Epafrodito. Namehhuan ahhuel onannechpalehuihque nica ica tlen nechpolohua, huan yehhua omotemacti ica inemilis ipan in tequitl quen namopatlaca.  </div>
<div class='psalmlabel' id='PP3_0'> 3</div>
<div class='s'>In aquin nele ixtlapachiutoc itlahtlacol </div>
<div class='p'>
<span class="verse" id="PP3_1">1&#160;</span>Huan axan, nocnihuan, xipaquican ipan Totecohtzin. Ica nehhua ahmo tequiyo namechihcuiluihtiyes in tlen yonamechiluic, huan ic inon mechpalehuis. 
<span class="verse" id="PP3_2">2&#160;</span>Ximomaluican ica inon ahmo cualten tlaca. San tlaluis quitlalisnequihque inon ixmatcayotl den itlanahuatil judeahteco. Huan quihtohuahque in tlahmo ica inon, ahmo maquisasque. 
<span class="verse" id="PP3_3">3&#160;</span>Tehhuan titemahuestiliyahque in Dios quen technextililo Itiotonaltzin huan ticpiyahque in ixmatcayotl tlen tlamelajcan ipan toyolo. Huan ic inon tipaquihque quen titehuaxcahuan in Cristo. Huan ahmo ticchihuahque cuenta ica in ixmatcayotl ipan totlacayo. 
<span class="verse" id="PP3_4">4&#160;</span>Neh noyojqui nicpiya tlen ic nictemachiya ipan tlen achto notlanehnehuilis. Niyan aquin quipiya ocachi quen nehhua ic quitemachiya ica inon itlanehnehuilis judeahteco. 
<span class="verse" id="PP3_5">5&#160;</span>Onechtlalilihque in ixmatcayotl ipan chicueyi tonali, huan ijcon ic nele nijudeahteco. Nipohui ipan in ololi den ichichicaixuihuan Benjamín, huan ic inon nehhua nele nijudeahteco. Onicatca fariseo huan ic inon tlamatilistli onictlacamat itlanahuatil in judeahtecos. 
<span class="verse" id="PP3_6">6&#160;</span>Ica onicyehyeltiyaya ic oniquinmohsihuiyaya in tlaneltocanimen. Huan quen oninemiyaya ipan in itlanahuatil judeahteco, niyan aquin ahhuel noixco otlachiyayahque. 
<span class="verse" id="PP3_7">7&#160;</span>Nochin tlen ic onicchiu cuenta achto, axan nicnehnehuiliya san nechixtzacuiliya ic niahsis teixpa in Cristo. 
<span class="verse" id="PP3_8">8&#160;</span>Nochin inon tlen ic onimopalehuiyaya achto, axan niquita ahmo tlen nechpalehuiya inon. Huan axan niquita san Yehhuatzin in Cristo nechpalehuilo. Huan axan oniquixtlas nochin inon huan ica nochin yolchicahualistli nimoyehyeltiya ic niteyequixmatis in Cristo Jesús, Notecohtzin. Huan ic inon onicpolo nochin in tlen oniquixtohuetzo ihcuac oniteneltocac in Cristo. 
<span class="verse" id="PP3_9">9&#160;</span>Ic achto onicyectlacamat itlanahuatil judeahteco, tla cana ic inon nechixtlapacholuisquiyanihque notlahtlacol. Huan axan niteneltoca in Cristo huan ijcon onechixtlapacholuihque notlahtlacol Yehhuatzin. 
<span class="verse" id="PP3_10">10&#160;</span>Nicnequi niteyequixmatis in Cristo huan nicnequi nicahsis in chicahualistli tlen ic oihxohuac. Nicnequi nimoyectemactis nitlapanos ijcon quen otlapanoloc in Cristo ihcuac omotemacaloc micohuas. 
<span class="verse" id="PP3_11">11&#160;</span>Huan ic inon cuali ninemis teixpa in Dios ica in chicahualistli tlen ic oihxohuac in Cristo. </div>
<div class='s'>Maquichihua cuenta quen tlatlanis ica inon itlatlan </div>
<div class='p'>
<span class="verse" id="PP3_12">12&#160;</span>Ahmo quihtosnequi yiniteyequixmati, huan niyan ayamo nochin nicnehnehuiliya. Huan nicchiutica nochin tlen cuali ic nimochihuas ijcon quen tepactiya in Cristo. Onechmatiltiloc manicahsi nochin inon tlahtoli. 
<span class="verse" id="PP3_13">13&#160;</span>Nocnihuan, nicmati quen ayamo onicahsic nochin, masque ijcon nicchiutica. Niquilcahuas tlen yipanotoc huan nimochicahuas nimomachtis ic nicahsis tlen polihui. 
<span class="verse" id="PP3_14">14&#160;</span>Ihcuac onechnotzque in Dios, omonec manimochihua quen Cristo. Huan nimotemactihtiu ic manicahsi huan ijcon nechmacasque notlatlan. </div>
<div class='p'>
<span class="verse" id="PP3_15">15&#160;</span>Huan tehhuan aquin yitimoyecmachtihtoque matimochicahuacan huan ijcon tinemisque quen Cristo. Huan tla oc noncua nanquinehnehuiliyahque, Dios noyojqui mechmatiltilos ica tlen polihui den tlanehnehuilistli. 
<span class="verse" id="PP3_16">16&#160;</span>Huan ahmo matiquilcahuacan in tlen yoticnehnehuilihque. </div>
<div class='p'>
<span class="verse" id="PP3_17">17&#160;</span>Nocnihuan, xinemican quen ninentinemi, huan noyojqui xicchihuacan cuenta ica yehhuan aquin ijcon nemihque. 
<span class="verse" id="PP3_18">18&#160;</span>Namechiluihtoc miyacpa, huan hasta axan namechiluiya, oncan miyacten nemihque quen tecocolihcahuan ica in tlamaquixtilistli den Cristo, huan ic inon tequin nimotlocoltiya. 
<span class="verse" id="PP3_19">19&#160;</span>Yehhuan quiahsitihue in tetzahuitl ica in tlapanolistli nochipa. Nochipa san quimahuestiliyahque in tlen quinequisque ipan intlacayo. Huan mohueyiluiyahque ica in tlen ic mopinautinihque. Quichihuahque cuenta san ica in tlalticpac tlanehnehuilistli. 
<span class="verse" id="PP3_20">20&#160;</span>Tehhuan tipohuihque den neluicac huan timochixticaten ihcuac hualuilohuas den neluicac in Temaquixticatzintli, Totecohtzin Jesucristo. 
<span class="verse" id="PP3_21">21&#160;</span>Techpatilisque in totlalticpac tlacayo huan techmacalos se yancuic totlacayo quen Yehhuatzin tetlacayo mahuestic. Huan inon mochihuas ica nochin techicahualis. Ica inon techicahualis cuali motequiutilos nochin tlalticpac.  </div>
<div class='psalmlabel' id='PP4_0'> 4</div>
<div class='s'>Xipaquican nochipa ipan Totecohtzin </div>
<div class='p'>
<span class="verse" id="PP4_1">1&#160;</span>Notlasohicnihuan, nicnequi namechitas. Namehhuan namoca nicselis notlatlan huan ic inon nipaqui. Huan axan notlasohicnihuan, xiyecan chicahuac ica Totecohtzin. </div>
<div class='p'>
<span class="verse" id="PP4_2">2&#160;</span>Niquintlatlautiya in Evodia huan noyojqui in Síntique quen xicsematican quen icnimen ica Totecohtzin. 
<span class="verse" id="PP4_3">3&#160;</span>Huan tehhua, notepalehuihcau tlamelajcan ipan in tequitl, nimitztlatlautiya quen xiquimpalehui inin ome tocnihuan ic mosechihuasque. Yehhuan onechpalehuihque ic onitlanonotz in itlahtoltzin den temaquixtilistli san secnin ihuan Clemente huan in oc sequinten aquin onechpalehuihque ipan inin tequitl. Nochin intoca yehhuan yetoc ipan in amatl den nemilistli. </div>
<div class='p'>
<span class="verse" id="PP4_4">4&#160;</span>Xipaquican ipan Totecohtzin nochipa. Oc sepa namechiluiya, xipaquican. 
<span class="verse" id="PP4_5">5&#160;</span>Nochten maquimatican quen tequin nanquintlapohpoluisque. Xiquilnamiquican quen ahmo huehca ilohuac Totecohtzin. </div>
<div class='p'>
<span class="verse" id="PP4_6">6&#160;</span>Ahmo tlen xicchiconehnehuilican. Xiteiluican nochipa in Dios ihcuac nanmoyolmachtisque. Ijcon xitetlahtlanilican nochin huan xitetlasohcamatican noyojqui. 
<span class="verse" id="PP4_7">7&#160;</span>Tehhuan titetemachiyahque in Cristo huan niyan tlen ayacmo techmohsihuiya. In oc sequinten aquin ahmo quineltocahque ahhuel quinehnehuiliyahque quen ayacmo tlen techmohsihuiya. Ijcon techyolchicahualotica in Dios ica in tlen quinequi techmohsihuis. </div>
<div class='s'>Xicnehnehuilican in tlen cuali </div>
<div class='p'>
<span class="verse" id="PP4_8">8&#160;</span>Ica nochin inin, nocnihuan, xicyolnehnehuilican in tlen mahuestic, huan in tlen tlamelajcan, huan in tlen chipahuac, huan in tlen tepactiya. Quihtosnequi xicyolnehnehuilican ica nochin tlen ic nantemahuestilisque in Dios. </div>
<div class='p'>
<span class="verse" id="PP4_9">9&#160;</span>Xicchihuacan in tlen onamechnextili, yeh in tlahtoli onamechnonotz. Yeh in tlen onamechiluic huan noyojqui in tlen onanquitaque ihcuac onicchiu. Huan ijcon in Dios techyolpacmacasque. </div>
<div class='s'>Quen quipalehuiyahque in Pablo inohque filipohtecos </div>
<div class='p'>
<span class="verse" id="PP4_10">10&#160;</span>Nipaqui tequin ipan Notecohtzin quen oc sepa nannechpalehuihticaten ica tlen nechpolohua. Ahmo quihtosnequi cana onannechilcauque, in tlahmo san ahhuel onannechpalehuiyayahque. 
<span class="verse" id="PP4_11">11&#160;</span>Ahmo niquihtohua ica tlen nechpolohua. Nimomachtihtoc quen nimocahuas ica paquilistli masque nicpiya noso ahmo. 
<span class="verse" id="PP4_12">12&#160;</span>Nicmati ica in prohuehyotl huan nicmati noyojqui ihcuac nicpiya. Nimomachtihtoc quen nicxicos quen nica, masque nipachiutoc noso niapismictoc, huan tla nicpiyas noso ahmo tlen nicpiyas. 
<span class="verse" id="PP4_13">13&#160;</span>Cuali nicxicos nochin tlen panos quen nechchicahualo Yehhuatzin in Cristo. 
<span class="verse" id="PP4_14">14&#160;</span>Masque ijcon, molui namechtlasohcamati ic nannechpalehuihticaten ica tlen nechpolohua. </div>
<div class='p'>
<span class="verse" id="PP4_15">15&#160;</span>Nanquilnamiquihque tlen opanoc ihcuac onamechnonotz ica in itlahtoltzin den tlamaquixtilistli. Ihcuac oniquis ipan namotlal Macedonia, huan oniya nitlanonotza oc se lado, san namehhuan onannechpalehuihque ica tlen onechpolohuaya. 
<span class="verse" id="PP4_16">16&#160;</span>Ihcuac oc onicatca ipan in altepetl Tesalónica, oupa onannechtitlanilihque tlen ic nimopalehuis. 
<span class="verse" id="PP4_17">17&#160;</span>Ahmo quihtosnequi nictemohtica itlahtlen manechtlocolican. Nicnequi ocachi mamechtiochihualo in Dios. 
<span class="verse" id="PP4_18">18&#160;</span>Tel, nochin yonicseli, huan hasta ocachi quen onicnequiyaya. Nicpiya miyac ica tlen onannechualtitlanilihque ica Epafrodito. Ica inon namotetlocolil molui otepacti in Dios. 
<span class="verse" id="PP4_19">19&#160;</span>Huan noDios mechmacalos nochin tlen mechpolohua, quen se hueyi rico. Ijcon mochihuas in Dios ica tlen otechchihuililoc in Cristo Jesús. 
<span class="verse" id="PP4_20">20&#160;</span>Matitemahuestilican nochipa Tohueyitahtzin Dios. Ijcon mayeto. </div>
<div class='s'>Ic tlixnahuatiya ica in itlahcuilol </div>
<div class='p'>
<span class="verse" id="PP4_21">21&#160;</span>Nochin aquin poutoque tehuan Dios niquintlahpalohua ipan Itocahtzin Jesucristo. Huan mechtlahpalohuahque in tocnihuan aquin nohuan caten. 
<span class="verse" id="PP4_22">22&#160;</span>Noyojqui mechtlahpalohuahque nochin tocnihuan aquin nican caten, huan ocachi inohque aquin tequitihque ipan inon ical in hueyixtoc romanohteco huan tlaneltocahque. </div>
<div class='p'>
<span class="verse" id="PP4_23">23&#160;</span>Huan ijcon Totecohtzin Jesucristo mamechtiochihualo namochten. Huan ijcon mayeto.</div><div class="footnote">
<hr />
</div>
</div></body></html>
