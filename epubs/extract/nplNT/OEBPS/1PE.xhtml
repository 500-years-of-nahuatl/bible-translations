<!DOCTYPE html>
<html xmlns="http://www.w3.org/1999/xhtml" xmlns:epub="http://www.idpf.org/2007/ops" lang="npl" dir="ltr">
<head>
<meta charset="UTF-8" />
<link rel="stylesheet" href="epub.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width, height=device-height"/>
<title>Itlajtol Totajtsi Dios 1 San Pedro 1</title>
</head>
<body dir='ltr'>
<ul class='tnav'>
<li><a href='index.xhtml'>1 San Pedro</a></li>
</ul><ul class='tnav'><li><a href='1PE.xhtml#P11_0'>1</a></li>
<li><a href='1PE.xhtml#P12_0'>2</a></li>
<li><a href='1PE.xhtml#P13_0'>3</a></li>
<li><a href='1PE.xhtml#P14_0'>4</a></li>
<li><a href='1PE.xhtml#P15_0'>5</a></li>
</ul>

<div class='main' id='P10_0'>

<div class='mt'>Non sikinika iamatlajkuilol San Pedro  </div>
<div class='psalmlabel' id='P11_0'> 1</div>
<div class='s'>Pedro kintlajkuililia n tlaneltokakeh non sentetl xitintokeh </div>
<div class='p'>

<span class="verse" id="P11_1">1&#160;</span>Ne, Pedro ni itlatematilti n Cristo Jesús, nomechtlajkuililia nochteh nomejwah, akimeh ononmochantitoh wejka, kan tlali de Ponto, Galacia, Capadocia, Asia iwa Bitinia. 
<span class="verse" id="P11_2">2&#160;</span>Totajtsi Dios yowejka onomechpéjpenki iwa ijkó kichiwas nomowah kemi yokimoli kichiwas. Dios ika Iespíritu onomechpéjpenki para xiktlakitakah iwa ijkó ximochipawakah ika iesso n Cristo Jesús. Dios manomechmaka miak tlatiochiwálistli iwa manomechmaka iyolsewilis. </div>
<div class='s'>Timoyolchikajtinemih itech tlan ye techmakas </div>
<div class='p'>
<span class="verse" id="P11_3">3&#160;</span>Matikweyijkatlalikah Dios Itajtsi n Toteko Cristo Jesús, porke ika imikilis iwa iyolitilis n Cristo, otechyankuili toyolilis. Ika iteiknomatilis okipatlak tonemilis. 
<span class="verse" id="P11_4">4&#160;</span>Ye kichiwas xikselikah n tlatliokólili non Dios nomechtlaatilijtok ilwikak. Non tlatliokólili amo ijtlakawis, amo pochewis, nion piliwis. 
<span class="verse" id="P11_5">5&#160;</span>Kemi nomejwah nonkineltokah Dios, Ye nomechpalewia ika iweletilis para xikajxilikah nin temakixtílistli non Ye yokimájmanki para kiteixmatiltis intech iksemi tonati. </div>
<div class='p'>
<span class="verse" id="P11_6">6&#160;</span>Yika, nomejwah xikpiakah pakílistli, porke nontlaijyowiskeh kanaj kech tonatih. 
<span class="verse" id="P11_7">7&#160;</span>Para momatis kox milák nontlaneltokah, kipiah nonmochiwaskeh kemi n oro. Yika, ken momatis kox milák kuali n oro, trato moyejyekos itech tletl. Akin milák tlaneltoka, kixikoa nochi n tlaijyowílistli, iwa okachi miak ipati ke n oro, porke n oro weletis pojpoliwis. Yika, tla nomechyejyekoskeh kox nonkineltokah n Cristo Jesús, iwa tla kuali nonkisaskeh ijkuak nomechyejyekoskeh, nomechtlakitaskeh iwa kuali nomechtenewaskeh itech non tonati ijkuak Cristo Jesús oksepa walmuikas. </div>
<div class='p'>
<span class="verse" id="P11_8">8&#160;</span>Nomejwah nonkitlasojtlah n Cristo, iwa nonkineltokah maya amo nonkitah. Yika, nomejwah nonpakih ika se weyi pakílistli non amo nonweletih nonkitenkixtiah, 
<span class="verse" id="P11_9">9&#160;</span>nomejwah nonnemi ika pakílistli porke ya nonkimatih Dios kimakixtis nomoalma, yika nonkineltokah. </div>
<div class='p'>
<span class="verse" id="P11_10">10&#160;</span>N profetas okimomachtijkeh itlajkuilol Dios, porke okinekiah kimatiskeh kenomi kajsiskeh n temakixtílistli, iwa otetlapowijkeh tlan Dios nomechmakaskia ika itlasojtlalis. 
<span class="verse" id="P11_11">11&#160;</span>Ijkuak ayamó owalaya n Cristo itech nin tlaltíkpaktli, Iespíritu okinmachtiaya n profetas tlan Ye tlaijyowiskia itech nin tlaltíkpaktli, noiwa okinmachtiaya nochi tlan kualtsi satepa panoskia. Iwa n profetas okinekia kimatiskeh akin yetoskia n Cristo iwa kemania walaskia itech nin tlaltíkpaktli. 
<span class="verse" id="P11_12">12&#160;</span>Pero Dios okinmajsikamatilti tlan yejwah okitetlapowiayah amo san para yejwah, yej nomejwah noiwa. Ye ni n tlanawatílistli non onomechmakakeh nomejwah akimeh onomechititijkeh n kuali tlájtoli. Iwa okichijkeh ika iweletilis n Espíritu Santo non okititlankeh de ilwikak. ¡Nochi ni n ángelteh kinekiskia kitaskeh! </div>
<div class='s'>Totajtsi Dios technotsa matinemikah ika toyolo chipawak </div>
<div class='p'>
<span class="verse" id="P11_13">13&#160;</span>Yika, kuali xitlalnamiktokah, iwa kuali xiijsatokah. Ximoyolchikawakah itech tlan Dios ika itlasojtlalis nomechmakas ijkuak Cristo Jesús monextis. 
<span class="verse" id="P11_14">14&#160;</span>Kemi tepilwah tetlakitakeh, amo xikchijtinemikah tlan achto ononkichiwayah ijkuak ayamó ononkixmatiah Dios. 
<span class="verse" id="P11_15">15&#160;</span>Okachi kuali xinemikah non yolchipawakeh, porke Dios Akin onomechnotski, Ye yolchipawak. 
<span class="verse" id="P11_16">16&#160;</span>N tiotlajkuíloli kijtoa: “Xiyetokah nonyolchipawakeh, porke Ne niyolchipawak.” </div>
<div class='p'>
<span class="verse" id="P11_17">17&#160;</span>Yika, tla nomejwah Dios nonkinotsah “Notajtsi” Akin nochteh kinmixkomakas san akin yetos, moneki nochipa xikiimakajsikah axa ijkuak ok nonyolitokeh itech nin tlaltíkpaktli. 
<span class="verse" id="P11_18">18&#160;</span>Dios onomechkixti itech nomonemilis non amitla ipati non onomechititijkeh nonmotatawah. Iwa kuali nonkimatih nin temakixtílistli amo omotlaxtla ika tlan ijtlakawi, kemi n oro noso n plata, 
<span class="verse" id="P11_19">19&#160;</span>yej ika iesso n Cristo non okachi miak ipati, se ichkatsi kemi tlamánali, kuali iwa chipawak. 
<span class="verse" id="P11_20">20&#160;</span>Nochi ni, Dios yokijtojka kichiwaskia ijkuak ayamó okimajmanaya n tlaltíkpaktli, iwa Cristo omonextiko sa itech ninteh iksemi tonatijmeh, iwa ijkó ximomakixtikah nomejwah. 
<span class="verse" id="P11_21">21&#160;</span>Ika tlan Cristo okichi nomejwah nonkineltokah Dios, Ye okiyoliti intsalko mikemeh iwa okiweyijkachi. Yika, nomejwah nonkineltokah Dios, iwa kuali nonkimatih Ye nomechmakas nochi tlan okisentlali. 
<span class="verse" id="P11_22">22&#160;</span>Axa nomejwah keman nonkitlakitah n kualitlájtoli non milák, nomejwah yononmoyolchipajkeh iwa nonkinyektlasojtlah nomokniwah tlaneltokakeh. Yika, moneki ximosepantlasojtlakah ika nochi nomoyolo, iwa ika nochi nomochikawalis. 
<span class="verse" id="P11_23">23&#160;</span>Nomejwah oksepa onontlakatkeh. Onontlakatkeh ika itlajtol Dios non kitemaka yolílistli iwa amo keman tlami. 
<span class="verse" id="P11_24">24&#160;</span>Itlajkuilol Dios kijtoa: </div>
<div class='q'>Nochteh n tlaltikpaktlakah kateh kemi xiwitl, </div>
<div class='q'>iwa inweyilis kemi ixochio n xiwitl. </div>
<div class='q'>N xiwitl waki iwa ixochio wetsi, </div>
<div class='q'>
<span class="verse" id="P11_25">25&#160;</span>pero itlajtol Toteko nochipa wejkawas. <span class='rq'>Is. 40:6-8 </span> </div>
<div class='p'>Nin tlájtoli ye tlan yonomechmatiltijkeh.  </div>
<div class='psalmlabel' id='P12_0'> 2</div>
<div class='p'>
<span class="verse" id="P12_1">1&#160;</span>Yika, xikkawakah nochi tlan amo kuali. </div>
<div class='li'>Amo xitlakajkayawakah, </div>
<div class='li'>amo xiyetokah nonmixkopteh, </div>
<div class='li'>amo xixikojmikikah, </div>
<div class='li'>nion xixolopijtinemikah. </div>
<div class='m'>
<span class="verse" id="P12_2">2&#160;</span>Ijkó kemi n selekkokoneh, non satlawel kinekih inlechi, ijkó nomejwah xiktemokah itlajtol Dios, iwa ika ximoskaltikah iwa xikpiakah temakixtílistli. 
<span class="verse" id="P12_3">3&#160;</span>Nomejwah yononkajsikamatkeh Toteko teiknomatih. </div>
<div class='s'>Cristo n tetl non yolitok </div>
<div class='p'>
<span class="verse" id="P12_4">4&#160;</span>Xiwalmijkuanikah inawak Cristo, Ye n tetl non yolitok. N tlakah okitlakaltechojkeh, pero Dios okipejpenki non Tetl non miak kijtosneki. 
<span class="verse" id="P12_5">5&#160;</span>Ijkó, nomejwah kemi temeh non yolitokeh, xikkawilikah Dios manomechtekitilti. Ijkó makichijchiwa se kali non amo mota, iwa por Cristo Dios kiselia ika pakílistli tlan nonkitlamaniliah kemi tiopíxkeh chipawakeh. 
<span class="verse" id="P12_6">6&#160;</span>Yika n tiotlajkuíloli kijtoa: </div>
<div class='q'>Ne niktlalia itech altepetl Sión, </div>
<div class='q'>se tetl non okachi ipati, tlapejpénali iwa kuajkualtsi. </div>
<div class='q'>Iwa akin itech tlaneltokas ayik mopijpinatis. <span class='rq'>Is. 28:16 </span> </div>
<div class='m'>
<span class="verse" id="P12_7">7&#160;</span>Nomejwah akimeh nonkineltokah Dios, nin tetl miak ipati. Pero akimeh amo kineltokah, mochiwa tlan kijtoa n tiotlajkuíloli: </div>
<div class='q'>N Tetl non n kalchijchijkeh okachijkeh, </div>
<div class='q'>yomochiwako n tetl non okachi tetlakxili. <span class='rq'>Sal. 118:22 </span> </div>
<div class='m'>
<span class="verse" id="P12_8">8&#160;</span>Noiwa kijtoa n tiotlajkuíloli: </div>
<div class='q'>Se tetl non teikxitlanwia, iwa se tetl non kichiwa aka mawetsi. <span class='rq'>Is. 8:14 </span> </div>
<div class='m'>Yejwah moikxitlanwiah porke amo kitlakitah n kualitlájtoli. Ye noni tlan ika owalajkeh. </div>
<div class='p'>
<span class="verse" id="P12_9">9&#160;</span>Nomejwah Dios onomechpéjpenki. Nomejwah non tiopixkeh de Dios, nomejwah nonyolchipawakeh, se pueblo non iaxka Dios. Para nonkitematiltiskeh tlan tetlajtlachialti kichiwa, Akin onoméchnotski kan tleyuálistli iwa onomechwík xinemikah itech itlawil tetlajtlachialti. </div>
<div class='p'>
<span class="verse" id="P12_10">10&#160;</span>Achto nomejwah amo iaxkawah Dios, pero axa ya itlapejpenilwah Dios, achto amaka onomechiknomatia, pero axa Dios nomechiknomati. </div>
<div class='s'>Nochipa xiktekitilikah Dios </div>
<div class='p'>
<span class="verse" id="P12_11">11&#160;</span>Notlasojikniwah, nomechtlatlaujtia, kemi akimeh san panoah noso san nejnenkeh itech nin tlaltíkpaktli, amo xikkawilikah manomechyoltilana tlan kelewia nomokuerpo, porke noni san nomechixpolos. 
<span class="verse" id="P12_12">12&#160;</span>Kuali xinemikah inmixpah non amo kineltokah Dios, porke maya axa nomechteiliah kemi non yaskiah amo nonkualteh, yejwah kitaskeh nochi tlan kuali nonkichiwah iwa kiweyijkachiwaskeh Dios itech neká tonati ijkuak Ye kintlaxtlawis kemi moneki. </div>
<div class='p'>
<span class="verse" id="P12_13">13&#160;</span>Ijkó kemi nomejwah nonkitlakitah Toteko Dios, noiwa xikintlakitakah nochteh n tekiwajkeh itech nin tlaltíkpaktli, iwa amo sanwel non okachi weyijkatitok, 
<span class="verse" id="P12_14">14&#160;</span>yej noiwa n gobernadores non ye kintlalia para makintlaijyowiltikah akimeh kichiwah tlan amokuali, iwa para makinyekitakah akimeh kichiwah tlan kuali. 
<span class="verse" id="P12_15">15&#160;</span>Porke Dios kineki xikchiwakah tlan kuali, para nonkinkamatsakuaskeh akimeh amitla kimatih iwa kuamímikteh. </div>
<div class='p'>
<span class="verse" id="P12_16">16&#160;</span>Nomejwah xinemikah kemi non ayakmitla nomechilpijtok, pero amo para nonkichijtinemiskeh tlan amokuali, yej xinemikah kemi itekitwah Dios. 
<span class="verse" id="P12_17">17&#160;</span>Xikintlakitakah nochteh, xikintlasojtlakah n tokniwah, xikiimakajsikah Dios, iwa xiktlakitakah n weyi tlanawati. </div>
<div class='s'>Matikxikokah n tlaijyowílistli kemi Cristo okixiko </div>
<div class='p'>
<span class="verse" id="P12_18">18&#160;</span>Tetlakéwalteh, xiktlakitakah nomoteko. Amo san akimeh kualteh n tlakah, yej noiwa non tetlawelitakeh. 
<span class="verse" id="P12_19">19&#160;</span>Tla nomechtlaijyowiltiah iwa nomejwah amitla ononkichijkeh xikxikokah, Dios kintiochiwa akimeh ijkó panoah. 
<span class="verse" id="P12_20">20&#160;</span>Tla nomechtlaijyowiltiah por ononkichijkeh tlan amokuali, iwa nonkixikoah, ¿itla ipati non tlaijyowílistli? Pero tla nomechtlaijyowiltiah por ononkichijkeh tlan kuali, iwa kuali nonkixikoah, Dios nomechtiochiwas. 
<span class="verse" id="P12_21">21&#160;</span>Ika ye Dios onoméchnotski. Cristo otlaijyowi topatka, ijkó otechititi kenijki tikchiwaskeh. 
<span class="verse" id="P12_22">22&#160;</span>Cristo amayik okichi tlajtlákoli, iwa ayik otlakajkaya. 
<span class="verse" id="P12_23">23&#160;</span>Keman okiwijwikaltiayah, Ye amo okinnankiliaya, ijkuak okitlaijyowiltiayah, Ye amo okimiliaya kimokopilis, yej nochi okikawaya imak Dios, non teixkomaka kemi moneki. 
<span class="verse" id="P12_24">24&#160;</span>Cristo inewia itech ikuerpo okinwík kan krus totlajtlakolwah. Iwa ijkó tejwah ayakmó titlajtlakolchiwaskiah, yej tikchiwaskiah tlan kuali. Ye okikojkojkeh iwa ijkó nomejwah ononpajtikeh. </div>
<div class='p'>
<span class="verse" id="P12_25">25&#160;</span>Achto nomejwah ononnemiah kemi ichkameh non omoixpolojtinemiah, pero axa yononwalmokopkeh inawak n tlájpixki non kinmokuitlawia nomoyolilis.  </div>
<div class='psalmlabel' id='P13_0'> 3</div>
<div class='s'>Kenomi moneki mamoyekuikakah non yomonamiktijkeh </div>
<div class='p'>
<span class="verse" id="P13_1">1&#160;</span>Nomejwah siwameh, xiktlakitakah nomookich. Ijkó, non amo tlaneltokakeh, tlaneltokaskeh ijkuak nomechitaskeh kenijki nontetlakitah, iwa mach ok monekis xiktetlapowikah itlajtol Dios. 
<span class="verse" id="P13_2">2&#160;</span>Porke yejwah kitaskeh kenomi nonmoyekuikah iwa nonmotlakitah. 
<span class="verse" id="P13_3">3&#160;</span>Amo san ximochijchiwakah ik pánixko, kemi n siwameh non saikpanoa mochijchiwah, noso kimopipililtiah oro, iwa motlakentiah ika kuajkualteh tlakemeh. 
<span class="verse" id="P13_4">4&#160;</span>Yej xiyetokah tlakualtsi ik tlaijtik, itech nomoyolo, nochi tlan kuali amo poliwi, yej tikpias se espíritu yámanki ika yolsewílistli, ni tlan okachi ipati ixpa n Dios. 
<span class="verse" id="P13_5">5&#160;</span>Porke yowejka, n siwameh yolchipawakeh non okimopantiayah Dios, tlan kuajkualtsi okipiayah omonextiaya itech inyolo. Yejwah omoyolchikajtinemiah inawak Dios iwa okintlakitayah inmokich. 
<span class="verse" id="P13_6">6&#160;</span>Kemi Sara okitlakitaya Abraham iwa okiliaya “noteko”, nomejwah nonmochiwatiweh kemi ye, tla nonkichiwah tlan kuali iwa amaka nonkiimakajsih. </div>
<div class='p'>
<span class="verse" id="P13_7">7&#160;</span>Noiwa te, teokich, xikajsikamati mosiwa, moneki kuali xikmokuitlawi, amo san por kijtoa amo chikawakeh, yej porke noiwah kiseliskeh n nemílistli kan ilwikak non Dios yokijto techmakas. Ijkó amitla kitsakuilis nomotiotsajtsilis. </div>
<div class='s'>Akimeh kintlaijyowiltiah por kichiwah tlan kuali </div>
<div class='p'>
<span class="verse" id="P13_8">8&#160;</span>Ye ni tlan moneki xikchiwakah: Nochipa ximoyekwikakah, ximoteiknomatikah iwa ximotlasojtlakah kemi nonmiknimeh. Xikmatikah xikintlasojtlakah oksikimeh iwa xiyetokah nonyolyamankeh. 
<span class="verse" id="P13_9">9&#160;</span>Tla nomechtoktiah itla amokuali, amo xikmokopilikah, nion xikwijwikaltikah akin nomechwijwikaltia, yej xikintiochiwakah, porke Dios onomechpéjpenki para xikselikah itlatiochiwalis. </div>
<div class='q'>
<span class="verse" id="P13_10">10&#160;</span>Akin kinekis yolitos iwa nochipa paktinemis, </div>
<div class='q'>makitlakawalti inenepil para amo mapitsotlajtojtinemi. </div>
<div class='q'>Iwa amo matlakajkayajtinemi. </div>
<div class='q'>
<span class="verse" id="P13_11">11&#160;</span>Makikawa tlan amokuali iwa makichiwa tlan kuali, </div>
<div class='q'>iwa makitemo n yolsewílistli iwa amo makikawah. </div>
<div class='q'>
<span class="verse" id="P13_12">12&#160;</span>Porke Toteko Dios kintlajtlatok n yolchipawakeh, </div>
<div class='q'>iwa kinkakilia intiotsajtsilis, </div>
<div class='q'>pero kinmixnamiki akimeh kichiwah tlan amokuali. <span class='rq'>Sal. 34:12-16 </span> </div>
<div class='p'>
<span class="verse" id="P13_13">13&#160;</span>Amaka weletis nomechtoktis tlan amokuali, tla nomejwah nochipa nonkichiwah tlan kuali. ¡Amaka! 
<span class="verse" id="P13_14">14&#160;</span>Pero tla nomechtlaijyowiltiah por nonkichijtinemih tlan kuali, ¡xipakikah! Iwa amo xikinmawilikah. 
<span class="verse" id="P13_15">15&#160;</span>Okachi kuali xikweyijkachiwakah Cristo ika nochi nomoyolo, porke Ye Nomoteko. Iwa xikmatikah kenomi nonkinnankiliskeh nochteh akimeh nomechtlajtlaniah tlan nomechyolchikajtok. 
<span class="verse" id="P13_16">16&#160;</span>Xikpiakah yolyamanílistli, xikiimakajsikah Toteko. Kuali xiyeknemikah kemi non tlaneltokakeh itech Cristo para akimeh nomechmawistetepewa, mapinawakah ika tlan kijtoah. 
<span class="verse" id="P13_17">17&#160;</span>Tla Dios kimonekiltia, okachi kuali manomechtlaijyowiltikah por nonkichiwah tlan kuali, iwa amo por nonkichijtinemih tlan amokuali. </div>
<div class='p'>
<span class="verse" id="P13_18">18&#160;</span>Cristo san se welta omikki iwa okintlaxtla totlajtlakolwah. Tejwah amo tikualteh, Ye okatka kuali tlakatl, okitlaijyowiltijkeh topatka iwa otechwík inawak Dios, omikki itech ikuerpo pero omoyoliti ika espíritu. 
<span class="verse" id="P13_19">19&#160;</span>Iwa ijkó okintlapowito n kualitlájtoli n espíritus non tsaktokeh. 
<span class="verse" id="P13_20">20&#160;</span>Nonteh espíritus amo otetlakitakeh itech tonatijmeh ijkuak Noé onemia, Dios omóchixki mamolnamikikah, ijkuak Noé okichijchiwaya n arka. Sanwel chikweyi omomakixtijkeh imak n weyi kiawitl. 
<span class="verse" id="P13_21">21&#160;</span>Non atl, okitenextiko n tlakuaatekílistli non axa nomechmakixtia. Ijkuak timokuaatekiah tikteititiah iyolitilis Cristo Jesús non yotechmakixtiko. Amo timokuaatekiah para mamochipawa tokuerpo, yej kichipawa totlalnamikilis. 
<span class="verse" id="P13_22">22&#160;</span>Axa Cristo Jesús kajki ilwikak iyekma n Totajtsi Dios, iwa imak kateh ángeles, nochteh non kipiah tekiwajyo itech nin tlaltíkpaktli, iwa nochi tlan kipia weletílistli.  </div>
<div class='psalmlabel' id='P14_0'> 4</div>
<div class='s'>Matinemikah kemi Dios kipaktia </div>
<div class='p'>
<span class="verse" id="P14_1">1&#160;</span>Yika, ijkó kemi Cristo otlaijyowi itech ikuerpo ipan krus, nomejwah noiwa ijkó nontlaijyowiskeh. Porke akin yomikki itech ikuerpo, yokika n tlajtlákoli. 
<span class="verse" id="P14_2">2&#160;</span>Ijkó, ayakmó nonkichiwaskeh tlan kineki nomokuerpo ijkuak nonyolitoskeh, yej nonkichiwaskeh tlan Dios kimonekiltia. 
<span class="verse" id="P14_3">3&#160;</span>Miak xiwitl nomejwah ononkichijtinenkeh tlan kiwilitah kichiwaskeh akimeh amo kitlakitah Dios. Ononmoixpolojtinemiah iwa ononkichiwayah tlan kelewiah nomokuerpo, onontlawantinemiah, ononmopaktijtinemiah itech ilwimeh pitsotikeh. Iwa tlan okachi tetlajyalti, ononkinweyijkatlaliayah diosmeh non san kinmachijchiwah. 
<span class="verse" id="P14_4">4&#160;</span>Akimeh inwah ononnemiah, axa motlajtlachialtiah porke nomejwah ayakmó nonkichiwah tlan achto ononkichijtinemiah inwah, yika axa nomechpojpoah. 
<span class="verse" id="P14_5">5&#160;</span>Pero yejwah moteixpantiskeh ixpa n Dios, Akin sa mochixtok kinmixkomakas akimeh yolitokeh iwa non yomikkeh. 
<span class="verse" id="P14_6">6&#160;</span>Yika, noiwa okinmatiltijkeh n kualitlájtoli non yomikkeh, porke maya yokinmixkomakakeh kemi kinmixkomakah n tlakah, inmespíritu weletis yolitos inawak Dios. </div>
<div class='p'>
<span class="verse" id="P14_7">7&#160;</span>Ya walajsi n tonati ijkuak nochi pojpoliwis. Yika, nomejwah xinemikah ika nomotlalnamikilis chipawak iwa nochipa ximotiotsajtsilijtokah. 
<span class="verse" id="P14_8">8&#160;</span>Tlan okachi moneki, ximosepantlasojtlakah, porke akin milák tetlasojtla, kimati tetlapojpolwia. 
<span class="verse" id="P14_9">9&#160;</span>Xitekalotikah iwa amo ximotlatlajtolwikah. 
<span class="verse" id="P14_10">10&#160;</span>Nonnochteh ononkiselijkeh tlatlamantli tekitl non Dios onomechmák, xiktekitiltikah ijkuak nonkimpalewiah nomokniwah, ijkó nonyetoskeh non kualteh tekitkeh ika ikualtilis Dios. 
<span class="verse" id="P14_11">11&#160;</span>Akin kitetlapowia itlajtol Dios, makitematilti kemi yetoskia inewia Dios. Akin weleti tlapalewia makimpalewi oksikimeh, makichiwa ika nochi ichikawalis non Dios okimák. Tla ijkó kichiwa, kichiwas para oksikimeh makiweyijkatlalikah Dios por Cristo Jesús, porke sanwel Ye iaxka n weyílistli iwan tlanawátili. Ijkó mamochiwa. </div>
<div class='s'>Xikxikokah n tlaijyowílistli akimeh nonkineltokah n Cristo Jesús </div>
<div class='p'>
<span class="verse" id="P14_12">12&#160;</span>Notlasojikniwah, amo manomechtlajtlachialti keman wits nomopah n tlaijyowílistli, kemi nonmochiwaskiah itla tetlajtlachialti. 
<span class="verse" id="P14_13">13&#160;</span>Okachi kuali xipakikah ijkuak nontlaijyowiah ijkó kemi Cristo otlaijyowi, iwa ijkuak Cristo walmokopas nomejwah xipakikah ijkuak kinextis ichikawalis iwa imawistilis. 
<span class="verse" id="P14_14">14&#160;</span>Tla aka nomechwikaltiah por nonkineltokah Cristo, xipakikah, porke iweyijkachiwalis iwa Iespíritu Dios nomechkentijtok. 
<span class="verse" id="P14_15">15&#160;</span>Yika, tla aka tlaijyowia, amo matlaijyowi por otemikti, noso por otlachtek, noso por okitechiwili itla amokuali, noso por omokalaki kan amo iteki. 
<span class="verse" id="P14_16">16&#160;</span>Pero tla tlaijyowia por kineltokah Cristo, amo mapinawa, yej mamotlasojkamati inawak Dios por kitenewa Itoka. </div>
<div class='p'>
<span class="verse" id="P14_17">17&#160;</span>Porke yoajsiko n tonati ijkuak Dios pewas kinmixkomakas iaxkawah. Tla achto pewas n tlaijyowílistli towah, ¿kenomi tlamitiweh non amo kitlakitah itlajtol? 
<span class="verse" id="P14_18">18&#160;</span>Tla se non kuali tlakatl owi momakixtis, ¿kan tlamiti n tlakatl non amo kuali iwa tlajtlakolchijtinemi? <span class='rq'>Pr. 11:31 </span> 
<span class="verse" id="P14_19">19&#160;</span>Ijkó kine, tla Dios kitekawilia nomejwah xitlaijyowikah, xikmosenmakakah Akin onomechchijchi, iwa xikchijtinemikah tlan kuali.  </div>
<div class='psalmlabel' id='P15_0'> 5</div>
<div class='s'>Xikinnonotsakah akimeh kineltokah Cristo Jesús </div>
<div class='p'>
<span class="verse" id="P15_1">1&#160;</span>Axa, ne nikneki nikinnonotsas non nomechyakantokeh. Ne noiwa nitlayákanki kemi yejwah, iwa kuali nikmati kenomi okitlaijyowiltijkeh n Cristo. Iwa kemi yejwah noiwa nikitas itlawilnextilis Dios non kiteixmatiltis: 
<span class="verse" id="P15_2">2&#160;</span>Xikinmokuitlawikah ipilwah Dios, kemi se tlájpixki kinmokuitlawia iichkawah. Xikchiwakah ika pakílistli, kemi Dios kineki. Amo san por nomechnawatiah noso por nonkitlaniskeh tomi, yej por nomechpaktia nonkichiwaskeh nomoteki. 
<span class="verse" id="P15_3">3&#160;</span>Amo ximoweyijkatlalikah innawak akimeh nonkinyakanah, kemi non yetoskiah nontekowajkeh, yej xikchiwakah tlan kuali, para akimeh nonkinyakanah, makitakah kenomi nonkichiwah. 
<span class="verse" id="P15_4">4&#160;</span>Ijkó, ijkuak walmuikas Cristo n Tlájpixki non tlayakantok, nomejwah nonkiseliskeh nomotlaxtlawil kan ilwikak, non ayik ijtlakawis. </div>
<div class='p'>
<span class="verse" id="P15_5">5&#160;</span>Ijkó noiwa, nomejwah telpokameh xikintlakitakah n tetajmeh non tlayakantokeh itech tiopa. Nonnochteh ximosepanyekwikakah. Porke itlajtol Dios kijtoa: </div>
<div class='q'>Dios kinmixnamiki non moweyijkatlaliah, </div>
<div class='q'>pero kintiochiwa non moiknomatih inawak. <span class='rq'>Pr. 3:34 </span> </div>
<div class='m'>
<span class="verse" id="P15_6">6&#160;</span>Yika, ximoiknomatikah iwa xikselikah itlanawatilis Dios, iwa Ye nomechweyijkachiwas ijkuak monekis. 
<span class="verse" id="P15_7">7&#160;</span>Nochi tlan nomechtekipachoah, xiktlalikah imak Dios, porke Ye nomechmokuitlawia. </div>
<div class='p'>
<span class="verse" id="P15_8">8&#160;</span>Xiisatokah iwa kuali xitlachixtokah. Porke nomokokolikni n amokualitlakatl kitemojtinemi akin kixpolos, kemi yaskia se lío non kitemojtinemi akin kitlankokototsas iwa kikuas. 
<span class="verse" id="P15_9">9&#160;</span>Amo xikmokawilikah manomechtlani n amokualitlakatl, yej nochipa xikneltokakah Dios. Porke ya nonkimatokeh itech nochi n tlaltíkpaktli, oksikimeh nomokniwah tlaneltokakeh tlaijyowijtokeh kemi nomejwah. 
<span class="verse" id="P15_10">10&#160;</span>Satepa keman nomejwah yonontlaijyowijkeh kanaj kech tonati, Dios nomechyekmilawas, nomechyekchikawas iwa nonyektlakxilitoskeh. Inewia Dios non techmaka nochi tlatiochiwálistli iwa otéchnotski matiyetoka nochipa itech imawistilis por tikateh sansikah iwan Cristo. 
<span class="verse" id="P15_11">11&#160;</span>¡Ye nochipa iaxka n weletílistli, asta matlami n tlaltikpaktli! Ijkó mamochiwa. </div>
<div class='s'>Pedro momakawa </div>
<div class='p'>
<span class="verse" id="P15_12">12&#160;</span>Tokni Silvano onechpalewi iwa okimijkuilo notlajtolwah. Ne nikita kuali kineltoka Cristo, iwa itech iweletilis titlaneltokaskeh. Nomechtlajkuililia para nomechnonotsas iwa xikixmatikah ikualtilis Dios non itech tikateh. </div>
<div class='p'>
<span class="verse" id="P15_13">13&#160;</span>Noiwa nomechtlajpaloah n tlaneltokakeh non chanchiwah Babilonia, non Dios yokinpéjpenki kemi nomejwah, noiwa Marcos, non niktlasojtla kemi yaskia nokone. 
<span class="verse" id="P15_14">14&#160;</span>Ximotlajpalokah non nochteh iwa ximoixtennamikikah kemi nonmiknimeh ika tlasojtlálistli. </div>
<div class='p'>Xikpiakah yolsewílistli nonnochteh akimeh nonkineltokah Cristo Jesús.</div><div class="footnote">
<hr />
</div>
</div></body></html>
