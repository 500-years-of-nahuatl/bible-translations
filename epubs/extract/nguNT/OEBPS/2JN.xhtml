<!DOCTYPE html>
<html xmlns="http://www.w3.org/1999/xhtml" xmlns:epub="http://www.idpf.org/2007/ops" lang="ngu" dir="ltr">
<head>
<meta charset="UTF-8" />
<link rel="stylesheet" href="epub.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width, height=device-height"/>
<title>In yencuic iyectlajtoltzin Dios itech ica toTeco Jesucristo 2 SAN JUAN 1</title>
</head>
<body dir='ltr'>
<ul class='tnav'>
<li><a href='index.xhtml'>2 SAN JUAN</a></li>
</ul>
<div class='main' id='J20_0'>

<div class='mt'>2 SAN JUAN </div>
<div class='mt2'>ICA OME ITLAJCUILOL ON APÓSTOL SAN JUAN  </div>
<div class='psalmlabel' id='J21_0'> 1</div>
<div class='s'>Juan quitlajpalohua se sihuatl </div>
<div class='p'>

<span class="verse" id="J21_1">1&#160;</span>Nejhua, yejhuan nitlajtlajmatquetl tlayecanqui itech tocnihuan, nimitztlajcuilhuia tejhua tocniu sihuatl yejhuan Dios omitztlapejpenij, niman moconehuan. Melahuac nemechtlajsojtla<a href='#FN1' epub:type='noteref' class='noteref'>*</a> niman xsan nejhua, yej nochimej on yejhuan quixmatij on temachtijli yejhuan melahuac. 
<span class="verse" id="J21_2">2&#160;</span>Nemechtlajsojtla ipampa on temachtijli yejhuan melahuac yejhuan ticpiaj ipan toyojlo, niman ticpiasquej para nochipa. 
<span class="verse" id="J21_3">3&#160;</span>Dios toTajtzin niman toTeco Jesucristo iConetzin techtiochihuas niman techmacas teicnelilistli<a href='#FN2' epub:type='noteref' class='noteref'>†</a> niman yolsehuilistli pampa tiquixmatij on tlen melahuac niman titotlajsojtlaj inhuan ocsequimej. </div>
<div class='s'>Nonequi nochipa titetlajsojtlasquej </div>
<div class='p'>
<span class="verse" id="J21_4">4&#160;</span>Onechpactij sanoyej<a href='#FN3' epub:type='noteref' class='noteref'>‡</a> ijcuac oniquinnextij sequimej moconehuan yejhuan quitlacamatij on temachtijli yejhuan melahuac ijcon quen toTajtzin otechnahuatij. 
<span class="verse" id="J21_5">5&#160;</span>Niman aman, nocniu sihuatl, sanoyej nimitztlajtlanilia ma titetlajsojtlacan<a href='#FN4' epub:type='noteref' class='noteref'>§</a>. Yejhua in tlen nimitztlajcuilhuia xejhua yencuic tlanahuatijli, yej sa no yejhua on yejhuan oticpixquej desde ijcuac otipejquej ticneltocaj Cristo. 
<span class="verse" id="J21_6">6&#160;</span>Totetlajsojtlalis quijtosnequi ica tictlacamatij itlanahuatilhuan Dios. Niman on tlanahuatijli, yejhuan nemejhuamej onencaquej desde ijcuac onempejquej nenquineltocaj Cristo, san yejhua in: xtetlajsojtlacan nochipa. </div>
<div class='s'>Yohualajquej miyequej tlacajcayajquej </div>
<div class='p'>
<span class="verse" id="J21_7">7&#160;</span>Nimitzijlia in pampa miyequej tlacajcayajquej quistinemij imanyan in tlalticpactli. Yejhuamej quijtohuaj ica Jesucristo xohuajlaj ican itlalnacayo. On yejhuan quijtohua ijcon, yejhua tlacajcayajquetl, niman yejhua quinequi quixoxotonilis itequiu Cristo. 
<span class="verse" id="J21_8">8&#160;</span>Xmotacan sa no nemejhuamej para ma ca nenquipolosquej on tlinon nemejhuamej yonencajsiquej, yej xselican nochi nemotlaxtlahuil. </div>
<div class='p'>
<span class="verse" id="J21_9">9&#160;</span>San aquinon yejhuan quitlalcahuia on itemachtil Cristo niman quitoca ocse temachtilistli, xnemi san secan ihuan Dios. Pero on yejhuan nocahua itech itemachtil Cristo, san secan ihuan toTajtzin nemi, niman no nemi san secan ihuan Jesucristo on iConetzin. 
<span class="verse" id="J21_10">10&#160;</span>Tla yacaj temachtijquetl mechonnotza niman xquiteijlia itemachtil Cristo, ma ca xselican nemochan, nion ma ca xtlajpalocan, 
<span class="verse" id="J21_11">11&#160;</span>pampa yejhuan quitlajpalos no nochihuas quen itehuical ica on tlen xcuajli quichihua. </div>
<div class='s'>Sa ica nochi tlajtojli </div>
<div class='p'>
<span class="verse" id="J21_12">12&#160;</span>Masqui nicpia miyec más tlen nicnequi para nenquimatisquej, xnicnequi nemechijcuilohuilis ipan in tlajcuilolamatl. Yej niccha nias nemechontas niman nemechnojnotzas para ijcon tinochimej ajsis topaquilis. </div>
<div class='p'>
<span class="verse" id="J21_13">13&#160;</span>Mitztlajpalohuaj on iconehuan mocniu sihuatl yejhuan no Dios oquitlapejpenij. Ma ijqui nochihua.</div><div class="footnote">
<hr />
<aside epub:type='footnote' id="FN1"><p class="f"><a class="notebackref" href="#J21_1"><span class="notemark">*</span> 1:1</a>
 <span class="ft">les amo </span></p></aside>
<aside epub:type='footnote' id="FN2"><p class="f"><a class="notebackref" href="#J21_3"><span class="notemark">†</span> 1:3</a>
 <span class="ft">misericordia </span></p></aside>
<aside epub:type='footnote' id="FN3"><p class="f"><a class="notebackref" href="#J21_4"><span class="notemark">‡</span> 1:4</a>
 <span class="ft">mucho </span></p></aside>
<aside epub:type='footnote' id="FN4"><p class="f"><a class="notebackref" href="#J21_5"><span class="notemark">§</span> 1:5</a>
 <span class="ft">amémonos </span></p></aside>

<hr />
</div>
</div></body></html>
