<!DOCTYPE html>
<html xmlns="http://www.w3.org/1999/xhtml" xmlns:epub="http://www.idpf.org/2007/ops" lang="npl" dir="ltr">
<head>
<meta charset="UTF-8" />
<link rel="stylesheet" href="epub.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width, height=device-height"/>
<title>Itlajtol Totajtsi Dios Efesios 1</title>
</head>
<body dir='ltr'>
<ul class='tnav'>
<li><a href='index.xhtml'>Efesios</a></li>
</ul><ul class='tnav'><li><a href='EPH.xhtml#EP1_0'>1</a></li>
<li><a href='EPH.xhtml#EP2_0'>2</a></li>
<li><a href='EPH.xhtml#EP3_0'>3</a></li>
<li><a href='EPH.xhtml#EP4_0'>4</a></li>
<li><a href='EPH.xhtml#EP5_0'>5</a></li>
<li><a href='EPH.xhtml#EP6_0'>6</a></li>
</ul>

<div class='main' id='EP0_0'>

<div class='mt'>San Pablo kintlajkuililia non de Éfeso  </div>
<div class='psalmlabel' id='EP1_0'> 1</div>
<div class='s'>Pablo kintlajkuililia n tokniwah de Éfeso </div>
<div class='p'>

<span class="verse" id="EP1_1">1&#160;</span>Ne Pablo, akin Dios okimonekilti maniyeto itlatitlanil n Cristo Jesús. Ne nomechtlajkuililia nomejwah non nonchantitokeh Éfeso, nomejwah akimeh nonteaxkawah de Dios iwa nonkineltokah Cristo Jesús. 
<span class="verse" id="EP1_2">2&#160;</span>Totajtsi Dios iwan Toteko Cristo Jesús, manomechmakakah intlatiochiwalis iwa inyolsewilis. </div>
<div class='s'>Totajtsi Dios techmaka itiochiwalis por Cristo Jesús </div>
<div class='p'>
<span class="verse" id="EP1_3">3&#160;</span>Maweyijkachito Dios, Itajtsi n Toteko Cristo Jesús, Akin yotechtiochi ika nochi tlatiochiwálistli tlan onka ilwikak por Cristo. 
<span class="verse" id="EP1_4">4&#160;</span>Dios otechpéjpenki por Cristo desde ijkuak ayamó okatka n tlaltíkpaktli, para matiyetokah tiyolchipawakeh por itlasojtlalis iwa amo matikpiakah tlajtlákoli inawak. 
<span class="verse" id="EP1_5">5&#160;</span>Dios, okisentlali techseliskia kemi titepilwah por Cristo Jesús, ijkó kemi Ye okimonekilti. 
<span class="verse" id="EP1_6">6&#160;</span>Yika, nochipa tikweyijkachiwah Dios por itlasojtlalis non techpialia por tikateh iwan Ikone non satlawel kitlasojtla. 
<span class="verse" id="EP1_7">7&#160;</span>Iwa Cristo ika iesso okintlaxtla totlajtlakolwah, iwa Dios yotechtlapojpolwi por itlasojtlalis non saikpanoa. 
<span class="verse" id="EP1_8">8&#160;</span>Dios okipixki teiknomatilis ijkuak otechmák nochi ixtlamatílistli iwa tlalnamikílistli. 
<span class="verse" id="EP1_9">9&#160;</span>Iwa otechmatilti tlan Ye kimonekiltia, iwa tlan Ye inewia okijto kichiwaskia non amaka okimatia. 
<span class="verse" id="EP1_10">10&#160;</span>Ye ni tlan kichiwas ijkuak ajsiki n tonati, Dios kiseitilis nochi tlan onka ilwikak iwa itech n tlaltíkpaktli imak Cristo para makinawatijto. </div>
<div class='p'>
<span class="verse" id="EP1_11">11&#160;</span>Akimeh tikateh iwan Cristo, Dios yotechpéjpenki desde achto para matikselikah tlan yotechkakitijkeh techmakaskeh. Iwa nochi ni mochiwas kemi Dios yokijto kichiwas, Akin nochi kichiwa kemi Ye kimonekiltia. 
<span class="verse" id="EP1_12">12&#160;</span>Ijkó, tejwah akimeh achto yotikneltokakeh Cristo, matinemikah kemi Ye kiwelita para ijkó weletis kiyektenewaskeh iweyilis. 
<span class="verse" id="EP1_13">13&#160;</span>Nomejwah, ononkikakeh n kualitlájtoli de Dios non temakixtia iwa ononkineltokakeh n Cristo Jesús. Onomechneskayotijkeh iwan Ye, ika Iespíritu Santo non Ye okisentlali kitemakas. 
<span class="verse" id="EP1_14">14&#160;</span>Dios ika n Espíritu Santo kisentlalia techmakas tlan yotechkakitijka techmakas. Ijkuak Ye kinmopejpenis iwa yokitlaxtla totemakixtilis non Ye iaxkawah. Para makiweyijkachiwakah por iweyilis. </div>
<div class='s'>Pablo kitlatlaujtia Dios makinmaka ixtlamatílistli n tlaneltokakeh </div>
<div class='p'>
<span class="verse" id="EP1_15">15&#160;</span>Yika, ne kuali nikmatok nomejwah nonkineltokah n Toteko Jesús iwa nonkintlasojtlah akimeh kitlakitah Dios, 
<span class="verse" id="EP1_16">16&#160;</span>amo nimosotlawa nimotiotsajtsilis iwa nimotlasojkamatis por nomejwah. 
<span class="verse" id="EP1_17">17&#160;</span>Niktlajtlanilia Dios Itajtsi n Toteko Cristo Jesús, n Totajtsi non weyikajtitok, manomechmaka ixtlamatílistli iwa mamotenexti nomotech por iespíritu. 
<span class="verse" id="EP1_18">18&#160;</span>Noiwa niktlajtlanilia Dios manomechtlawili nomotlalnamikilis<a href='#FN1' epub:type='noteref' class='noteref'>*</a>, iwa ijkó nonkimatiskeh tlan para onomechnotski iwa tlan nomechmakas. Porke weyi iwa mawistik tlan Ye kinmaxkatilis iaxkawah. 
<span class="verse" id="EP1_19">19&#160;</span>Iwa xikmatika sa weyijtik iweletilis, non amo keman tlamis, non techpalewia akimeh tikneltokah. Nin weletílistli ye non Dios okitenexti ika miak chikawálistli, 
<span class="verse" id="EP1_20">20&#160;</span>ijkuak okiyoliti n Cristo de kan mikemeh iwa okiyayanti ik iyekma ompa ilwikak. 
<span class="verse" id="EP1_21">21&#160;</span>Dios okimák n Cristo weyi tekiwájyotl, iwa okiweyijkatlali ipan nochteh n tekiwajkeh, n tlanawatijkeh, iwa ipan nochi tlan onka iwa nochi tlan motenewa itech ninteh tonatijmeh, iwa non satepa witseh. 
<span class="verse" id="EP1_22">22&#160;</span>Dios okitlali nochi iikxitla n Cristo, iwa Ye okitlali tlayákanki de nochteh n tlaneltokakeh non tikmajmana itlapejpenilwah. 
<span class="verse" id="EP1_23">23&#160;</span>Tejwah ye ikuerpo n Cristo iwa Ye n tlayákanki. Porke ika Cristo nochi ajsitok iwa amitla kipoloa.  </div>
<div class='psalmlabel' id='EP2_0'> 2</div>
<div class='s'>Dios techmakixtia ika itlasojtlalis </div>
<div class='p'>
<span class="verse" id="EP2_1">1&#160;</span>Dios onomechyoliti ijkuak nomejwah ononmiktokah itech nomotlajtlakol. 
<span class="verse" id="EP2_2">2&#160;</span>Nomejwah ononkichiwayah tlan kichiwah n tlaltikpaktlakah. Ononkichiwayah tlan kiwilita non tlanawatia kan ejekatl, iwa axa kinyakantok akimeh amo kitlakitah Dios. 
<span class="verse" id="EP2_3">3&#160;</span>Itech oksikimeh tonatijmeh tejwah noiwa ijkó otikchiwayah. Otikchijtinenkeh tlan kichiwah n tlaltikpaktlakah, iwa tlan amo kuali otechyoltilanaya. Yika, ika totlajtlakolwah yotikmotlanilijtokah n tlaijyowílistli non kiseliskeh akimeh tlajtlakolchijtinemih. 
<span class="verse" id="EP2_4">4&#160;</span>Pero Dios ken satlawel teiknoma, iwa ken miak techtlasojtla, 
<span class="verse" id="EP2_5">5&#160;</span>maya ok otimiktokah por totlajtlakolwah, Ye okichi matiyolitokah sansikah iwan Cristo Jesús. Yika, Dios otechmakixtiko porke otechtlasojtlak. 
<span class="verse" id="EP2_6">6&#160;</span>Dios noiwa otechyoliti sansikah iwan Cristo Jesús, iwa otechyayanti iwan Ye, kan ilwikak. 
<span class="verse" id="EP2_7">7&#160;</span>Ijkí okichi, para kiteititis itech tonatijmeh non sikin witseh kenijki saikpanoa techtlasojtla iwa saikpanoa techiknomati por Cristo Jesús. 
<span class="verse" id="EP2_8">8&#160;</span>Yika por itlasojtlalis Dios, nomejwah ononmomakixtijkeh por ononkinetokakeh, amo nomotech kisa, yej porke Dios onomechtliokoli. 
<span class="verse" id="EP2_9">9&#160;</span>Amo onomechmaktilijkeh n temakixtílistli por ononkichijkeh tlan kuali, para amaka mamoweyili. 
<span class="verse" id="EP2_10">10&#160;</span>Tejwah Dios otexchijchi, otexchijchi para matikchiwakah tlan kuali kemi Cristo, Dios ijkó yokimajmanka matikchiwakah. </div>
<div class='s'>Ika imikilis Cristo, Dios otechtlapojpolwi </div>
<div class='p'>
<span class="verse" id="EP2_11">11&#160;</span>Ijkó kiné, nomejwah akimeh amo non judíojteh xikilnamikikah kenomi ononkatkah. Nomejwah akimeh amo nonmixewayotekih, nomechtokayotiah amo non “sirkunsidados”<a href='#FN2' epub:type='noteref' class='noteref'>*</a> nekateh akimeh monotsah “sirkunsidados” non san kinmixewayotekih n tlakah, iwa motokayotiah sirkunsidados. 
<span class="verse" id="EP2_12">12&#160;</span>Achto nomejwah mach ononkixmatiah n Cristo, nion amo ononkatkah judíojteh, nion ononkimatiah tlan Dios okinmili kinmakas n judíos ijkuak omosenka inwah. Amitla ononkipiayah tlan ika nonmoyolchikajtoskiah itech nin tlaltíkpaktli nion ononkixmatiah Dios. 
<span class="verse" id="EP2_13">13&#160;</span>Pero axa nomejwah akimeh achto ononkatkah wejka de Dios, axa por iesso Cristo Jesús ya nonkateh íwa. 
<span class="verse" id="EP2_14">14&#160;</span>Cristo Jesús otechalikili yolsewílistli: Ijkuak Cristo omikki itech krus okichi kemi yaskia okixitini se tepamitl non okintlajkoxelojtokah judíojteh iwa non amo judíojteh porke omokokoliaya, iwa okinseitiliko. 
<span class="verse" id="EP2_15">15&#160;</span>Ika imikilis, Cristo okichiwako mapojpoliwi n tlanawátili non achto otlanawatijtoka. De nonteh ome altepemeh san se yankuik altepetl okitlali, non mayeto itech Cristo. Ijkó sansikah okinseitili iwa okinyolyankuili n tlakah para mayetokah kemi Ye, iwa makipiakah yolsewílistli. 
<span class="verse" id="EP2_16">16&#160;</span>Cristo omikki itech krus para mamotlapojpolwikah iwan Dios nochteh n judíojteh iwa non amo judíojteh, iwa okichi mayetokah íwa kemi yaskia san se kuerpo. Ijkó Dios okipojpolo n nexikólistli non okipiaya se iwan ok se. </div>
<div class='p'>
<span class="verse" id="EP2_17">17&#160;</span>Cristo owala iwa okitematilti n kualitlájtoli de yolsewílistli. Onomechmatilti nomejwah akimeh ononkatkah wejka de Dios, noiwa okinmatilti non amo wejka okatkah. 
<span class="verse" id="EP2_18">18&#160;</span>Yika, por Cristo, tijudíojteh noso amo tijudíojteh weletis timijkuaniskeh kan Totajtsi Dios san ika se Espíritu. 
<span class="verse" id="EP2_19">19&#160;</span>Yika, nomejwah akimeh amo non judiojteh ayakmó nonkateh kemi se non san mokalotiah, yej noiwa nomechaxkatilis nomejwah tlan iaxka n Dios. Axa nomejwah noiwa yononmochijkeh ipilwah n Dios. 
<span class="verse" id="EP2_20">20&#160;</span>Nomejwah kemi se weyi kali, iwa nontlakxilitokeh itech intlamachtilis n tlatitlánilti iwa n profetas. Cristo Jesús, Ye non okachi weyi tetl, non kitlakxilijtok non kali. 
<span class="verse" id="EP2_21">21&#160;</span>Iwa kemi nin kali tlakxilitok itech Cristo, moajkokti iwa moyekiskaltijti asta mamotlamiti se tiokali chipawak para Toteko. 
<span class="verse" id="EP2_22">22&#160;</span>Ijkó nomejwah ken nonseititokeh iwan Cristo, nonnochteh nonmoseitiliah para nonkimajmanaskeh san se kali iwa ompa chantis Dios ika Iespíritu.  </div>
<div class='psalmlabel' id='EP3_0'> 3</div>
<div class='s'>Dios kititlani n Pablo makinmatilti n kualitlájtoli non amo judíojteh </div>
<div class='p'>
<span class="verse" id="EP3_1">1&#160;</span>Ne Pablo, ni tsaktok por onomechmatilti nomejwah akimeh amo judíojteh n kualitlájtoli de Cristo. 
<span class="verse" id="EP3_2">2&#160;</span>Nomejwah kuali nonkimatokeh, por itlasojtlalis Dios onechmák nin tekitl para nomechpalewis. 
<span class="verse" id="EP3_3">3&#160;</span>Dios onechnextili tlan achto otlaatitoka, iwa onechmatilti, ijkó kemi achto yonomechtlajkuilili kech tlájtoli. 
<span class="verse" id="EP3_4">4&#160;</span>Ijkuak non kiamapoaskeh tlan nomechtlajkuililia, nonkajsikamatiskeh milák nikmati tlan Cristo onechmatilti. 
<span class="verse" id="EP3_5">5&#160;</span>Semi yowejka, amo okititi nion se tlaltikpaktlakatl tlan Dios okisentlali kichiwas. Pero axa, ika Iespíritu yokinnextili itlatitlanilwah iwa iprofetajwah yolchipawakeh. 
<span class="verse" id="EP3_6">6&#160;</span>Iwa ye ni tlan amaka okimatia: n kualitlájtoli de Dios non techmakixtia, techmatiltia nomejwah akimeh amo non judíojteh noiwa nomechtlaaxkatiskeh iwan judíojteh. Noiwa nomechmatiltia nomejwah ya nonseititokeh itech ikuerpo n Cristo, iwa nonkiseliskeh tlan Dios okisentlali kinmakas akimeh kineltokah Cristo Jesús. </div>
<div class='p'>
<span class="verse" id="EP3_7">7&#160;</span>Dios satlawel onechtlasojtlak iwa ika iweletilis onechtliokoli nin tekitl para maniktematilti n kualitlájtoli. 
<span class="verse" id="EP3_8">8&#160;</span>Maski amitla nopati innawak n yekmilajkameh non iaxkawah Dios, Ye onechtliokoli nin tekitl para manikinmatilti non amo judíojteh n kualitlájtoli non amaka weleti kajsikamati. 
<span class="verse" id="EP3_9">9&#160;</span>Onechtlali manikinmajsikamatilti n tlaltikpaktlakah nochi tlan Dios yowejka okitlatijtoka, Ye Akin okichijchi nochi tlan onka. </div>
<div class='p'>
<span class="verse" id="EP3_10">10&#160;</span>Axa ijkí moneki, nochteh akimeh kineltokah Cristo, makiteixmatiltikah iixtlamatilis, iweletilis iwa ichikawalis Dios, para makixmatikah akimeh tlanawatiah tlakpak. </div>
<div class='p'>
<span class="verse" id="EP3_11">11&#160;</span>Dios ijkí okichi por Toteko Cristo Jesús, kemi Ye yokimolijka kichiwaskia desde ijkuak ayamó okatka n tlaltíkpaktli. 
<span class="verse" id="EP3_12">12&#160;</span>Iwa axa kemi ya tikneltokah Cristo Jesús, timijkuaniah inawak Dios, iwa ayakmitla tikmawiliah por n tlaneltokálistli non tikpiah itech. 
<span class="verse" id="EP3_13">13&#160;</span>Yika, nomechtlatlaujtia amo ximosotlawakah ijkuak nonnechitah nitlaijyowijtok, xiyolpakikah porke non tlaijyowílistli nomechpalewis iwa nomechmaka tlakitálistli. </div>
<div class='s'>Itlasojtlalis Cristo </div>
<div class='p'>
<span class="verse" id="EP3_14">14&#160;</span>Yika, nimotlankuaketsa inawak Dios Itajtsi n Toteko Cristo Jesús. 
<span class="verse" id="EP3_15">15&#160;</span>Akin itech motenewah intokah, kan ilwikak iwa itech tlaltíkpaktli. 
<span class="verse" id="EP3_16">16&#160;</span>Niktlatlaujtia Notajtsi manomechmaka tlan Ye kitlawelpia itech iweyilis, noiwa manomechmaka weletílistli iwa chikawálistli itech nomoyolo por Iespíritu, 
<span class="verse" id="EP3_17">17&#160;</span>para machantito Cristo itech nomoyolo porke ijkó nonkineltokah. Ijkó nomejwah xitlakxilitokah iwa kuali xinelwayotitokah itech nomotetlasojtlalis. 
<span class="verse" id="EP3_18">18&#160;</span>Ijkó nomejwah nonweletiskeh nonkajsikamatiskeh iwan nochteh n tokniwah non kineltokah Cristo Jesús, kenijki saikpanoa </div>
<div class='li'>patlawak </div>
<div class='li'>weyak </div>
<div class='li'>wejkatla iwa </div>
<div class='li'>wejkapa </div>
<div class='m'>itlasojtlalis n Toteko Dios. </div>
<div class='m'>
<span class="verse" id="EP3_19">19&#160;</span>Yika, niktlajtlanilia Dios, xikixmatikah non tlasojtlálistli, non kipanawia nochi tlan tikixmatih, para ijkó nonweletiskeh nonkiseliskeh nochi tlan Dios kipixtok para nomejwah. </div>
<div class='p'>
<span class="verse" id="EP3_20">20&#160;</span>Matikweyilikah Dios, Akin kipia miak weletílistli para kichiwas okachi miak de tlan tejwah tiktlajtlani noso tiknejnewiliah por iweletilis non tekiti totech. 
<span class="verse" id="EP3_21">21&#160;</span>¡Matikweyijkachiwakah nochipa Dios kan timololoah, por Cristo Jesús tejwah akimeh Ye otéchnotski, por nochteh non sikin tlakatijtiaskeh, axa iwa nochipa!  </div>
<div class='psalmlabel' id='EP4_0'> 4</div>
<div class='s'>N Espíritu Santo techseitilijtok </div>
<div class='p'>
<span class="verse" id="EP4_1">1&#160;</span>Ne Pablo, nitsaktok por niktekitilia n Toteko Jesús, nomechtlatlaujtia xiyeknemikah kemi moneki, porke nomejwah Dios onoméchnotski para xiyetokah iaxkawah. 
<span class="verse" id="EP4_2">2&#160;</span>Nochipa ximoiknelikah iwa xitenotsakah, ximosepanyekwikakah iwa ximosepanxikokah ika tlasojtlálistli. 
<span class="verse" id="EP4_3">3&#160;</span>Ximochijchikawakah para n Espíritu maseitito nomowah, ika n yolsewílistli, non seititok nomowah. 
<span class="verse" id="EP4_4">4&#160;</span>Onka san se kuerpo, iwa onka san se Espíritu, iwa onka san se tlan tikchiah akimeh Dios otéchnotski. 
<span class="verse" id="EP4_5">5&#160;</span>Onka san se Toteko, san se totlaneltokalis, iwa san se totlakuaatekilis. 
<span class="verse" id="EP4_6">6&#160;</span>San se Todios, iwa Totajtsi tikpiah, Akin tlanawatia totech, Ye tekiti totech iwa kajki itech tinochteh. </div>
<div class='p'>
<span class="verse" id="EP4_7">7&#160;</span>Tinochteh otikinselijkeh tlatliokolilteh non Cristo okinek techinmakas. 
<span class="verse" id="EP4_8">8&#160;</span>Yika itlajkuilol Dios kijtoa: </div>
<div class='q'>Cristo otlejkok ilwikak, </div>
<div class='q'>okitsakuato tlan otechmapixtoka, </div>
<div class='q'>iwa okinmák iweletilis n tlakah kemi se tlatliokólili. <span class='rq'>Sal. 68:18 </span> </div>
<div class='p'>
<span class="verse" id="EP4_9">9&#160;</span>Iwa, ¿tlan kijtosneki “otlejkok ilwikak”? Kijtosneki achto otemok nika ipan tlaltíkpaktli kan okachi tlawejkatla. 
<span class="verse" id="EP4_10">10&#160;</span>Akin otemok, Ye Akin oksepa otlejkok ilwikak kan okachi tlakpak, para Ye kitemitis nochi tlan onka. 
<span class="verse" id="EP4_11">11&#160;</span>Ye inewia okinmajmák sejse inteki, </div>
<div class='li'>sikimeh okintlali mayetokah tlatitlánilti, </div>
<div class='li'>oksikimeh profetas, </div>
<div class='li'>oksikimeh matetlapowikah n kualitlájtoli, </div>
<div class='li'>oksikimeh okintlali mayetokah tlajpixkeh, </div>
<div class='li'>oksikimeh temachtijkeh. </div>
<div class='m'>
<span class="verse" id="EP4_12">12&#160;</span>Ijkó okinmititi iaxkawah para maweletikah matekitikah iwa matikyekiskaltikah ikuerpo Cristo, 
<span class="verse" id="EP4_13">13&#160;</span>asta tinochteh matiajsitih matiseititokah itech totlaneltokalis iwa tinochteh matikyekixmatikah Ikone Dios. Noiwa matimoyekchikawakah kemi se tlakatl yekmilajka, ijkó timoskaltiskeh iwa timotlamitiweh kemi Cristo. 
<span class="verse" id="EP4_14">14&#160;</span>Ayakmó tiyetoskeh kemi tikokoneh, non san kipapatlah intlalnamikilis ijkuak kikakih itla ok se yankuik tlamachtílistli, iwa kimokawiliah makinkajkayawakah nekateh akimeh kinekih kinkuatlapololtiskeh para kinwikaskeh itech oksikimeh ojmeh non amo kualteh. 
<span class="verse" id="EP4_15">15&#160;</span>Nochipa matitetlapowikah tlan milák ika totlasojtlalis, iwa ijkó timoskaltijtiaskeh íwa n Cristo porke Ye itsonteko n kuerpo. 
<span class="verse" id="EP4_16">16&#160;</span>Iwa por Cristo nochi n kuerpo moseitilijtih iwa mosalojtiwih nochteh n omiomeh. Iwa ijkuak nochi kuali tekitih, kuali moskaltijtih iwa mochikajti ika tlasojtlálistli. </div>
<div class='s'>Cristo okichi matiyolitokah nochipa </div>
<div class='p'>
<span class="verse" id="EP4_17">17&#160;</span>Ye ni tlan nomechnawatia itech Itoka n Toteko Jesús: Ayakmó xinentinemikah kemi nemih akimeh amo kineltokah Dios, porke yejwah moixpolojtinemih itech tlan amo kuali kiyejyekoliah. 
<span class="verse" id="EP4_18">18&#160;</span>Intlalnamikilis kajki kan tleyuálistli, yejwah amo kipiah n nemílistli non Dios kitemaka, porke oyoltlakuawakeh, yika, amo kajsikamatih tlan Dios kineki makichiwakah. 
<span class="verse" id="EP4_19">19&#160;</span>Yejwah ayakmó pinawah iwa yomosenkajkajkeh itech tlan kelewia, iwa amo ixwih kichijtinemiskeh nochi tlan teyolijtlakoa. 
<span class="verse" id="EP4_20">20&#160;</span>Pero nomejwah amo ononkixmatkeh n Cristo para axa ijkó nonkichijtinemiskeh. 
<span class="verse" id="EP4_21">21&#160;</span>Tla de milajka ononkikakeh n Jesús, iwa onomechmachti, nomejwah ononkajsikamatkeh Ye kijtoa tlan milák. 
<span class="verse" id="EP4_22">22&#160;</span>Kemi yonomechititijkeh, xikkawakah tlan achto ononkichijtinemiah, porke nochi noni onomechixpoloaya iwa onomechyolijtlakoaya ika tlan okelewiaya nomokuerpo, 
<span class="verse" id="EP4_23">23&#160;</span>iwa xikyankuilikah nomoixtlamatilis ika nomoespíritu. 
<span class="verse" id="EP4_24">24&#160;</span>Ijkó ximoyolpatlakah, ika se yankuik nomonemilis kemi Ye inewia yetoskia ika se nomonemilis chipawak iwa yekmilajka. </div>
<div class='p'>
<span class="verse" id="EP4_25">25&#160;</span>Yika, ayakmó ximokajkayawakah, yej nochipa xikijtokah tlan milák, porke tinochteh titeaxkawah itech ikuerpo Cristo. </div>
<div class='p'>
<span class="verse" id="EP4_26">26&#160;</span>Tla nonkualanih, amo xitlajtlakolchiwakah. Amo xikkawilikah makalaki n tonati iwa nomejwah ayamó nonmoyolsewiah. 
<span class="verse" id="EP4_27">27&#160;</span>Amo xikkawilikah n diablo manomechkajkayawaki para nonkichiwaskeh tlan amokuali. </div>
<div class='p'>
<span class="verse" id="EP4_28">28&#160;</span>Akin otlachtekia, ayakmó matlachteki, yej mapewa matekiti ika imawah para makipia tlan ika kimpalewis akimeh kimpoloa. </div>
<div class='p'>
<span class="verse" id="EP4_29">29&#160;</span>Amo xikimijtokah tlájtolteh pitsotikeh, yej xiktenewakah kuali tlájtoli tlan ika kinyolchikawas, kimpalewis iwa kintiochiwas akimeh kikakih non tlájtoli. 
<span class="verse" id="EP4_30">30&#160;</span>Amo xikchiwakah mamoyolkoko Iespíritu Santo n Totajtsi Dios, porke ika n Espíritu onomechneskayotijkeh kemi iaxkawah Dios, asta ijkuak ajsiki n tonati ijkuak Ye nomechselis non yolchipawakeh. </div>
<div class='p'>
<span class="verse" id="EP4_31">31&#160;</span>Xikkawakah nochi tlan nomechkuejsoa, iwa nomotlawelitalis, ayakmó ximotsatsajtsikah, nion ximowijwikaltikah, iwa xikmokixtilikah nochi tlan amokuali. 
<span class="verse" id="EP4_32">32&#160;</span>Moneki xiyetokah nonkualtentlakah iwa xiteiknomatikah. Ximosepantlapojpolwikah ijkó kemi Dios otechtlapojpolwi por Cristo.  </div>
<div class='psalmlabel' id='EP5_0'> 5</div>
<div class='s'>Kenomi kipiah de yeknemiskeh ipilwah n Dios </div>
<div class='p'>
<span class="verse" id="EP5_1">1&#160;</span>Nomejwah akimeh ya nontepilwah de Dios, ximilajkanemikah kemi Ye yekmilajka. 
<span class="verse" id="EP5_2">2&#160;</span>Nochipa xitetlasojtlakah kemi Cristo otechtlasojtlak, iwa omotemakti para makimiktikah topatka kemi se tlamánali ajwiak inawak Dios. </div>
<div class='p'>
<span class="verse" id="EP5_3">3&#160;</span>Kemi nomejwah ya nonchipawakeh inawak Dios, ayakmó xikintenewakah akimeh momekatiah, nion itla ok se tlajtlákoli, noso akimeh kitlawelneki kipiaskeh tomi. 
<span class="verse" id="EP5_4">4&#160;</span>Amo xipitsotlajtokah ika tlan tepinati, nion xikinmijtokah tlájtolteh non amo milajkameh, porke ayakmó technamiki ijkó titlajtojtinemiskeh, yej nochipa ximotlasojkamatikah inawak Dios. 
<span class="verse" id="EP5_5">5&#160;</span>Porke ya nonkimatokeh, tla aka momekatia, noso kichijtinemi tlajtlákoli, noso kitlawelneki tomi, kijtosneki kemi kiweyilijtoskia se “dios” non san kimachijchiwah, nochteh akimeh ijkó kichiwah, amo kalakiskeh kan tlanawatia Cristo iwa Dios. 
<span class="verse" id="EP5_6">6&#160;</span>Amaka manomechkajkayawa ika tlájtolteh non amitla impati, porke ikualanilis Dios, wits ipan nochteh akimeh kichiwah tlajtlákoli, iwa amo tetlakitah. 
<span class="verse" id="EP5_7">7&#160;</span>Yika, amo ximonelokah, inwah akimeh ijkó kichiwah. </div>
<div class='p'>
<span class="verse" id="EP5_8">8&#160;</span>Itech oksikimeh tonatijmeh nomejwah ononnemiah kan tleyua, pero axa ya nonnemih itech tlawilnextílistli, porke Toteko Dios nomechyakantinemi. Yika, xiyeknemikah kemi non ya kipiah itlawil n Toteko Dios, 
<span class="verse" id="EP5_9">9&#160;</span>porke itlawil Dios techyolpatla, iwa kichiwa matitetlasojtlakah, matikijtokah tlan milák iwa matiyetokah timilajkameh. 
<span class="verse" id="EP5_10">10&#160;</span>Yika, xikmatikah tlanón kipaktia n Toteko. 
<span class="verse" id="EP5_11">11&#160;</span>Amo xikchiwakah tlan amo tepalewia non kichiwah akimeh nemih kan tleyua, okachi kuali xikinmilikah amokuali tlan kichiwah. 
<span class="verse" id="EP5_12">12&#160;</span>Porke satlawel tepinati tiktenewaskeh tlan yejwah kiichtakachijtinemih. 
<span class="verse" id="EP5_13">13&#160;</span>Pero nochi tlan kitlawilia n tláwili, mota kenijki kajki. 
<span class="verse" id="EP5_14">14&#160;</span>Porke n tláwili kichiwa mamota nochi. Yika kijtoa: </div>
<div class='q'>Xiijsa te non tikochtok </div>
<div class='q'>ximewa te non tika kemi timiktok, </div>
<div class='q'>iwa Cristo mitstlawilis itech monemilis. <span class='rq'>Is. 60:1 </span> </div>
<div class='p'>
<span class="verse" id="EP5_15">15&#160;</span>Ijkó kiné, ximotlachilikah kenijki nonnentinemih. Amo xinemikah kemi non amitla kinekih kajsikamatiskeh, yej xiyeknemikah kemi non ya kixmatih itlajtol Dios. 
<span class="verse" id="EP5_16">16&#160;</span>Yika xikintiotilikah n tonatijmeh iwa nochipa xikchiwakah nochi tlan kuali kemi Dios kimonekiltia, porke itech ninteh tonatijmeh yomomiakili tlan amokuali. 
<span class="verse" id="EP5_17">17&#160;</span>Xitlalnamiktokah para ijkó nonkajsikamatiskeh tlan Dios kimonekiltia xikchiwakah. 
<span class="verse" id="EP5_18">18&#160;</span>Amo ximotlawantikah, porke noni teixpoloa, okachi kuali, matemi nomoyolo ika n Espíritu, para ye manomechyakana. 
<span class="verse" id="EP5_19">19&#160;</span>Ximosepanyolchikawakah iwa xikintlakuikakah salmos, tlakuíkalteh, tiotlakuikálisteh, iwa xikweyilikah n Toteko Dios ika nochi nomoyolo. 
<span class="verse" id="EP5_20">20&#160;</span>Nochipa matimotlasojkamatikah inawak n Totajtsi Dios por nochi tlan nonkiselijtokeh, itech Itoka n Toteko Cristo Jesús. </div>
<div class='s'>Kenomi moneki mamoyekwikakah non yomonamiktijkeh </div>
<div class='p'>
<span class="verse" id="EP5_21">21&#160;</span>Ximosepantlakitakah, ijkó motas milák nonkitlakitah Cristo. </div>
<div class='p'>
<span class="verse" id="EP5_22">22&#160;</span>Nomejwah siwameh, moneki xikmokawilikah manomechyakana nomookich, ijkó kemi nonmotekawiliah manomechyakana n Toteko Cristo. 
<span class="verse" id="EP5_23">23&#160;</span>Porke n tlakatl ye akin kiyakanas isiwa, ijkó kemi Cristo kinyakana akimeh kineltokah, noiwa Ye Akin kinmakixtia n tokniwah non kineltokah iwa kimajmanah ikuerpo. 
<span class="verse" id="EP5_24">24&#160;</span>Ijkó kemi non Dios okimpéjpenki kitlakitah Cristo, ijkó noiwa n siwameh moneki makitlakitakah inmokich. </div>
<div class='p'>
<span class="verse" id="EP5_25">25&#160;</span>Tlakatl non yotimonamikti, xiktlasojtla mosiwa, ijkó kemi Cristo otechtlasojtlak tejwah non Dios okimpéjpenki iwa omotemakti para makimiktikah por tejwah. 
<span class="verse" id="EP5_26">26&#160;</span>Iwa Ye okinmoyolchipawili ika atl, non atl ye itlajtol, 
<span class="verse" id="EP5_27">27&#160;</span>para techixpantis ixpa, tejwah non Dios okimpéjpenki kemi se tiopa non tsotlantok, chipawak amo xojxolochtik nion itla ok se non makijtlako, ijkó Ye kineki matietokah tichipawakeh iwa amo matikpiakah tlajtlákoli. 
<span class="verse" id="EP5_28">28&#160;</span>Noiwa moneki n tlakatl makitlasojtla isiwa, kemi ye inewia kitlasojtla ikuerpo. Porke akin kitlasojtla isiwa, noiwa ye motlasojtla. 
<span class="verse" id="EP5_29">29&#160;</span>Porke amaka kikokolia ikuerpo, yej kimalwia iwa kitlakualtia. Ijkó noiwa kichiwa Cristo inwah non kimajmanah ikuerpo. 
<span class="verse" id="EP5_30">30&#160;</span>Tejwah tikmajmanah ikuerpo n Cristo. 
<span class="verse" id="EP5_31">31&#160;</span>Yika itlajkuilol Dios kijtoa: “N tlakatl kikajtewas ita iwa ina iwa moseitilis iwan isiwa. Ijkó n tlakatl iwan siwatl mochiwaskeh sa se kuerpo.” <span class='rq'>Gn. 2:24 </span> 
<span class="verse" id="EP5_32">32&#160;</span>Nin tlájtoli, owi moajsikamati, pero ne nitlajtojtok de Cristo iwa de non moololoah itech Itoka. 
<span class="verse" id="EP5_33">33&#160;</span>Ijkó noiwa, nochi tlakatl makitlasojtla isiwa kemi ye inewia motlasojtla, iwa n tesiwa noiwa makitlakita iokich.  </div>
<div class='psalmlabel' id='EP6_0'> 6</div>
<div class='s'>Tepilwah iwa tetajmeh </div>
<div class='p'>
<span class="verse" id="EP6_1">1&#160;</span>Tepilwah, xikintlakitakah nomotajwah, porke ijkó otlanawati Dios. 
<span class="verse" id="EP6_2">2&#160;</span>“Xiktlakita mopapá iwa xiktlakita momamá,” ye n achto tlanawátili non kipia tiochiwálistli, 
<span class="verse" id="EP6_3">3&#160;</span>“ijkó tikpias miak pakílistli iwa tiyolitos miak xiwitl itech nin tlali.” <span class='rq'>Éx. 20:12; Dt. 5:16 </span> </div>
<div class='p'>
<span class="verse" id="EP6_4">4&#160;</span>Nomejwah tetajmeh, amo xikinkuakualanikah nomopilwah, yej xikinyekiskaltikah ika tlanonotsálistli iwa ika itlajtol n Toteko. </div>
<div class='p'>
<span class="verse" id="EP6_5">5&#160;</span>Nomejwah akimeh nomechpixtokeh kemi tlanémakteh,<a href='#FN3' epub:type='noteref' class='noteref'>*</a> xiktlakitakah nomoteko iwa xikiimakajsikah. Xiktekitilikah ika nochi nomoyolo kemi non kitekitiliskia Toteko Cristo Jesús. </div>
<div class='p'>
<span class="verse" id="EP6_6">6&#160;</span>Amo xiyektekitikah sanwel ijkuak nomoteko nomechalitok, san para nonmokawaskeh kuali inawak, yej kuali xikchiwakah nomoteki kemi nontekitkeh de Cristo, iwa ijkó nochipa xikchiwakah ika pakílistli tlan Dios kimonekiltia. 
<span class="verse" id="EP6_7">7&#160;</span>Xikchiwakah nomoteki ika pakílistli, kemi nonkitekitilijtoskiah n Toteko Cristo, iwa amo xikmolikah titekititokeh san para se tlakatl. 
<span class="verse" id="EP6_8">8&#160;</span>Porke ya nonkimatokeh tla aka tlanémaktli noso amo tlanémaktli, n Toteko kitlaxtlawis tla kichiwas tlan kuali. </div>
<div class='p'>
<span class="verse" id="EP6_9">9&#160;</span>Iwa nomejwah tekowajkeh, noiwa moneki ijkó xikchiwakah iwa nomotekitwah, iwa amo san xikinmomojtijtokah. Xikilnamikikah nomejwah iwa yejwah nonkipiah san se Nomoteko itech ilwikak, iwa Dios amo san se kitlawelita iwa ok se amó. </div>
<div class='s'>N chikawálistli non Dios techmaka </div>
<div class='p'>
<span class="verse" id="EP6_10">10&#160;</span>Nokniwah, Ximochijchikawakah itech ichikawalis n Toteko Cristo. 
<span class="verse" id="EP6_11">11&#160;</span>Ximopalewikah ika iweletilis non Dios nomechmaka, iwa ijkó weletis nonkitlaniskeh n amokualitlakatl ijkuak kinekis nomechkajkayawas. 
<span class="verse" id="EP6_12">12&#160;</span>Porke amo timotekilmakatokeh iwan tlakah non kipiah inmesso kemi tejwah, yej iwan espíritus amokualteh non nemih tlakpak, iwa kipiah weletílistli. Yejwah kinnawatijtokeh akimeh kichijtinemih tlan amokuali ken nemih itech tleyuálistli. 
<span class="verse" id="EP6_13">13&#160;</span>Yika, xiktekitiltikah n chikawálistli non Dios onomechmák ika nontlaxikoskeh ijkuak wits n tonati ijkuak nomechyoltilanaki n amokualitlakatl, iwa ijkó xiktlanilikah iwa ximochikawakah iwa ximoyekketokah. 
<span class="verse" id="EP6_14">14&#160;</span>Ijkó kiné, ximoyekketokah, ximotlajkotelinikah ika n milák tlájtoli, iwa xitlakentitokah kemi ijkuak se soldado konakia ikoto de tépostli para makipalewi. 
<span class="verse" id="EP6_15">15&#160;</span>Sa ximokaktikah para nontetlapowitiweh de n kualitlájtoli non techmaka yolsewílistli, ijkó kemi mokaktia se soldado ijkuak yawi motekilmakati. 
<span class="verse" id="EP6_16">16&#160;</span>Noiwa xikpiakah nomotlaneltokalis kemi se tépostli non ika nonmopalewiskeh iwa nonkitsakuiliskeh ijkuak n diablo nomechmojmotlas ika kuawitl non xotlatok. 
<span class="verse" id="EP6_17">17&#160;</span>Ximokuaonakiltikah n tépostli non ika timomakixtiah, noiwa xikpiakah itlajtol Dios kemi se espada non techmaka n Espíritu Santo. 
<span class="verse" id="EP6_18">18&#160;</span>Nochipa ximotiotsajtsilikah, iwa n Espíritu Santo manomechyakana ijkuak nonmotlatlaujtiskeh iwa nonkitlajtlaniliskeh Dios manomechpalewi. Ixmostla ximosepantiotsajtsilijtokah iwa amo ximosotlawakah, yej nochipa xiktlajtlanilikah Dios makimpalewi nomokniwah non iaxkawah Dios. 
<span class="verse" id="EP6_19">19&#160;</span>Noiwa xiktlatlaujtikah n Toteko manechpalewi, iwa manechinmaka tlájtolteh ijkuak monekis nitetlapowis. Iwa manechmaka yolchikawálistli iwa maniweleti manikinteajsikamatilti non amo kixmatih de n kualitlájtoli. 
<span class="verse" id="EP6_20">20&#160;</span>Dios onechtítlanki manitetlapowiti de n kualitlájtoli de Dios non techmakixtia non ika axa onechtsakeh. Ximotiotsajtsilikah manimoyolchikawa manitetlapowi nin kualitlájtoli kemi moneki. </div>
<div class='s'>Pablo iksemi momakawa </div>
<div class='p'>
<span class="verse" id="EP6_21">21&#160;</span>Tokni Tíquico totlasoj, se kuali tepalewi itech iteki n Toteko nomechmatiltis kenomi nika iwa tlan nikchijtok. 
<span class="verse" id="EP6_22">22&#160;</span>Yika nomechtitlanilia para manomechili kenomi tikateh, iwa manomechyolchikawa. </div>
<div class='p'>
<span class="verse" id="EP6_23">23&#160;</span>Dios Totajtsi, iwa n Toteko Cristo Jesús makinmakakah n tokniwah yolsewílistli, tlasojtlálistli iwa tlaneltokálistli. 
<span class="verse" id="EP6_24">24&#160;</span>Dios makintiochiwa nochteh akimeh milák kitlasojtlah n Toteko Cristo Jesús, ika tlasojtlálistli non ayik tlami.</div><div class="footnote">
<hr />
<aside epub:type='footnote' id="FN1"><p class="f"><a class="notebackref" href="#EP1_18"><span class="notemark">*</span> 1:18</a>
 <span class="ft">n griego kijtoa ixtololowah de nomoyolo</span></p></aside>
<aside epub:type='footnote' id="FN2"><p class="f"><a class="notebackref" href="#EP2_11"><span class="notemark">*</span> 2:11</a>
 <span class="ft">insirkunsisos: okintokayotiayah insirkunsisos nochteh non amo okikuaewayotekiah intlakayo.</span></p></aside>
<aside epub:type='footnote' id="FN3"><p class="f"><a class="notebackref" href="#EP6_5"><span class="notemark">*</span> 6:5</a>
 <span class="ft">Achto ijkuak n tlakah okitewikiliayah miak tomi iwa ayakmó oweletiah okikopayah omotemaktiayah esklavos.</span></p></aside>

<hr />
</div>
</div></body></html>
