<!DOCTYPE html>
<html xmlns="http://www.w3.org/1999/xhtml" xmlns:epub="http://www.idpf.org/2007/ops" lang="ncj" dir="ltr">
<head>
<meta charset="UTF-8" />
<link rel="stylesheet" href="epub.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width, height=device-height"/>
<title>In yancuic mononotzalistli ica Totecohtzin Jesucristo FILEMÓN 1</title>
</head>
<body dir='ltr'>
<ul class='tnav'>
<li><a href='index.xhtml'>FILEMÓN</a></li>
</ul>
<div class='main' id='PM0_0'>

<div class='mt'>IN ITLAHCUILOLAMAU IN TETIOTLATITLANIL PABLO ICA IN FILEMÓN  </div>
<div class='psalmlabel' id='PM1_0'> 1</div>
<div class='s'>In Pablo quitlahcuiluiya in Filemón </div>
<div class='p'>

<span class="verse" id="PM1_1">1&#160;</span>Nehhua Pablo nitzactoc ic onitlanonotzayaya ica in Cristo Jesús. Ihuan tocniu Timoteo timitztlahcuiluiyahque tehhua totlasohicniu Filemón, quen noyojqui titlapalehuiya ihtech in tequitl ica in cuali itlahtoltzin Dios. 
<span class="verse" id="PM1_2">2&#160;</span>Tiquintlahpalohuahque in mosihuau Apia huan moconeu Arquipo aquin noyojqui quen tehhuan, huan in tocnihuan aquin mosentlaliyahque ipan mochan. 
<span class="verse" id="PM1_3">3&#160;</span>Mamechtiochihualo huan mamechyolchicahualo in Dios Tohueyitahtzin huan Jesucristo. </div>
<div class='s'>In tlasohtlalistli huan in tlaneltocalistli den Filemón </div>
<div class='p'>
<span class="verse" id="PM1_4">4&#160;</span>Ihcuac nimoyolmachtiya, nochipa nitetlasohcamati in Dios ic nimitzilnamiqui. 
<span class="verse" id="PM1_5">5&#160;</span>Tleca nicmautoc ica motlasohtlalis huan ica motlaneltoquilis tlen ticpiya ica in Totecohtzin Jesús huan quen tiquintlasohtla nochten aquin poutoque tehuan in Dios. 
<span class="verse" id="PM1_6">6&#160;</span>Niquintlaihtlaniya in Dios ica in aquin otiquintlaneltocti ica motlaneltoquilis. Maquinehnehuilican yec ica nochin tlen otechtiochihualoc in Cristo Jesús. 
<span class="verse" id="PM1_7">7&#160;</span>Molui nipactoc huan nimoyolchicautoc queman nicmati quen tiquintlasohtlatoc, tleca ica tehhua yolpactoque in tlaneltocanimen. </div>
<div class='s'>In Pablo motlatlautiya ica Onésimo, in aquin ocatca imajco in Filemón </div>
<div class='p'>
<span class="verse" id="PM1_8-9">8-9&#160;</span>Nehhua Pablo in tectli aquin axan nitzactoc tepampa in Cristo Jesús, huan axan nimitztlatlautiya ica tlen ticchihuas, masque nicpiya tequihuahyotl quen nitetiotlatitlanil in Cristo huan ic inon cuali nimitztequiutiya. 
<span class="verse" id="PM1_10">10&#160;</span>Nimitztlatlautiya ica in Onésimo, in aquin omochiu quen noconeu, tleca onictlaneltocti nican telpiloyan. </div>
<div class='p'>
<span class="verse" id="PM1_11">11&#160;</span>Hasta axan inon Onésimo ocatca san tlaluis motlatequiutil, masque itoca quihtosnequi cuali. Huan axan cuali yes ica tehhuatl huan ica nehhua. 
<span class="verse" id="PM1_12">12&#160;</span>Huan axan oc sepa nimitztitlaniliya. Molui nictlasohtla. 
<span class="verse" id="PM1_13">13&#160;</span>Nehhuatl nechpactiya tla mocahuani nohuan quen tehhuatl mopatlaca huan nechpalehuini nica canin nitzactoc ipampa itlahtoltzin Dios. 
<span class="verse" id="PM1_14">14&#160;</span>Huan ahmo nicnequi nictzecos in tlahmo tiquihtos cuali. Huan ijcon maye in motetlatlautil huan ahmo tlen huelica. Maye nochin quen ticnequi. 
<span class="verse" id="PM1_15">15&#160;</span>Huelis ic inon in Onésimo omoxelo ica tehhua se quesqui tonali, maye tehuan nochipa. 
<span class="verse" id="PM1_16">16&#160;</span>Ayacmo quen motlatequiutil, tlahmo ocachi quen tiquihtosque, se motlasohicniu. Nehhuatl nictlasohtla tequin huan tehhuatl ocachi tictlasohtlas, ahmo san quen se tlacatl, tlahmo noyojqui quen se tocniu ica Totecohtzin. </div>
<div class='p'>
<span class="verse" id="PM1_17">17&#160;</span>Ijcon tel, tla nele tinotenonotzcau, xicseli in Onésimo quen nehhua yesquiyani. 
<span class="verse" id="PM1_18">18&#160;</span>Tla mitzchihuilihtoc tlen ahmo cuali, noso tla mitzuiquiliya tlahtlen, xinechtlahtlanili nehhua. 
<span class="verse" id="PM1_19">19&#160;</span>Nehhua Pablo, nimitzihcuiluiya ica nehhua noman, nehhua nictlaxtlahuas, masque molui chihton inon yes tla tiquixnamictisque ica tlen tinechuiquiliya, quihtosnequi motemaquixtilis. 
<span class="verse" id="PM1_20">20&#160;</span>Ijcon tel, nocniu, xinechchihuili inin tlen nimitztlatlautiya, huan ijcon tinechpacmacas tleca ijcon monextis motlasohtlalis ihtech Totecohtzin. Manechyolchicahualo quen timosetilihtoque tehuan Cristo. </div>
<div class='p'>
<span class="verse" id="PM1_21">21&#160;</span>Nimitztlahcuiluiya tleca nicmati tinechtlacamatis, huan nicmati ticchihuas ocachi quen nimitziluiya. 
<span class="verse" id="PM1_22">22&#160;</span>Nimitztlatlautiya noyojqui xicyectlalican canin nimotepaluis, tleca nicchiya tla cana niquisas ipan in telpiloyan quen nannechtlaihtlaniyahque ihcuac nanmoyolmachtiyahque ica Tohueyitahtzin. </div>
<div class='s'>Ic tlixnahuatiya </div>
<div class='p'>
<span class="verse" id="PM1_23">23&#160;</span>Mitztlahpalohua in Epafras, in aquin nechpalehuihtica ipan in telpiloyan, tleca tetlasohtla in Cristo. 
<span class="verse" id="PM1_24">24&#160;</span>Noyojqui mitztlahpalohuahque in Marcos huan Aristarco huan Demas huan Lucas aquin nechpalehuiyahque ipan notequiu. 
<span class="verse" id="PM1_25">25&#160;</span>Quen Totecohtzin Jesucristo mamechtiochihualo namehhuan. Huan ijcon mayeto.</div><div class="footnote">
<hr />
</div>
</div></body></html>
