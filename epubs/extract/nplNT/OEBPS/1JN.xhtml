<!DOCTYPE html>
<html xmlns="http://www.w3.org/1999/xhtml" xmlns:epub="http://www.idpf.org/2007/ops" lang="npl" dir="ltr">
<head>
<meta charset="UTF-8" />
<link rel="stylesheet" href="epub.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width, height=device-height"/>
<title>Itlajtol Totajtsi Dios 1 Juan 1</title>
</head>
<body dir='ltr'>
<ul class='tnav'>
<li><a href='index.xhtml'>1 Juan</a></li>
</ul><ul class='tnav'><li><a href='1JN.xhtml#J11_0'>1</a></li>
<li><a href='1JN.xhtml#J12_0'>2</a></li>
<li><a href='1JN.xhtml#J13_0'>3</a></li>
<li><a href='1JN.xhtml#J14_0'>4</a></li>
<li><a href='1JN.xhtml#J15_0'>5</a></li>
</ul>

<div class='main' id='J10_0'>

<div class='mt'>Non sikinika iamatlajkuilol San Juan  </div>
<div class='psalmlabel' id='J11_0'> 1</div>
<div class='s'>N tlájtoli non techmaka yolílistli </div>
<div class='p'>

<span class="verse" id="J11_1">1&#160;</span>Tlan achto yokatka, ijkuak nochi opejki, tlan otikkakeh iwa tlan otiktakeh ika toixtololowah, tejwah otiktakeh iwa otikmajmachilijkeh ika tomawah, ye nin tlájtoli non kitemaka yolílistli. 
<span class="verse" id="J11_2">2&#160;</span>Nin yolílistli Dios otechnextili, tejwah otiktakeh iwa axa tiktematiltiah. Tejwah tomechmatiltiah nin yolílistli non ayik tlamis, Ye okatka iwan Totajtsi Dios iwa axa otechmonextiliko. 
<span class="verse" id="J11_3">3&#160;</span>Tlan otiktakeh iwa otikkakeh ye tlan tomechmatiltiah, ijkó nomejwah weletis nonseititoskeh towah, ijkó kemi tejwah tiseititokeh iwan Totajtsi Dios iwa Ikone Cristo Jesús. 
<span class="verse" id="J11_4">4&#160;</span>Nochi ni tomechijkuililiah para mayekajsito nomopakilis. </div>
<div class='s'>Dios Ye n Tláwili </div>
<div class='p'>
<span class="verse" id="J11_5">5&#160;</span>Ye ni n tlájtoli non Jesús otechkakiti iwa axa tejwah tiktematiltiah: Dios Ye n Tláwili, iwa ítech, amo onka tleyuálistli. 
<span class="verse" id="J11_6">6&#160;</span>Tla tikijtoah tiseititoskeh iwan Dios, pero ok tinemih kan tlatleyua, tixolopijti iwa amo tikijtoah tlan milák. 
<span class="verse" id="J11_7">7&#160;</span>Pero tla tinemih itech tláwili, ijkó kemi Dios kajki itech tláwili, ijkuakó tiseititokeh tinochteh. Ika iesso n Jesús, Ikone n Totajtsi Dios, techchipawa nochteh totlajtlakolwah. </div>
<div class='p'>
<span class="verse" id="J11_8">8&#160;</span>Tla tikijtoah amo tikpiah tlajtlákoli, san tejwah timokajkayawah iwa amo kajki itech toyolo tlan milák. 
<span class="verse" id="J11_9">9&#160;</span>Pero tla tikinmokuitiah totlajtlakolwah, inawak Totajtsi Dios, Ye ke n yekmilajka, techtlapojpolwis iwa techchipawas de nochi totlajtlakolwah. 
<span class="verse" id="J11_10">10&#160;</span>Tla tejwah tikijtoah amitla tlajtlákoli tikpiah, tikxolopijkopah Dios, iwa itlajtol amo kajki totech.  </div>
<div class='psalmlabel' id='J12_0'> 2</div>
<div class='s'>Cristo techtlajtolpalewia </div>
<div class='p'>
<span class="verse" id="J12_1">1&#160;</span>Nopilwah, nochi ni nomechijkuililia para amo xitlajtlakolchiwakah. Pero tla aka otlajtlakolchi, tikpiah Akin techtlajtolpalewia inawak Totajtsi Dios, Ye Cristo Jesús, n yolmilajka. 
<span class="verse" id="J12_2">2&#160;</span>Cristo Jesús omotemakti iwa okintlaxtla nochteh totlajtlakolwah ika iesso, iwa amo san totlajtlakolwah, yej de nochteh n tlaltikpaktlakah. </div>
<div class='p'>
<span class="verse" id="J12_3">3&#160;</span>Tla tikchiwah tlan kijtoa itlanawatil Dios, ijkuakó tikkajsikamati ya tikixmatih. 
<span class="verse" id="J12_4">4&#160;</span>Pero tla aka kijtoa: “Ne nikixmati Dios”, pero amo kichiwa tlan kijtoa itlanawatil Dios, non tlakatl xolópijtli iwa tlan milák amo kajki ítech. 
<span class="verse" id="J12_5">5&#160;</span>Pero akin kiyekchiwa tlan Dios tlanawatia, ye milák kitlasojtla Dios, ijkuakó tikmatih milák tiseititokeh íwa. 
<span class="verse" id="J12_6">6&#160;</span>Akin kijtoa seititok iwan Dios, moneki manemi kemi Cristo onenki. </div>
<div class='s'>Se yankuik tlanawátili </div>
<div class='p'>
<span class="verse" id="J12_7">7&#160;</span>Notlasojikniwah, amo nomechijkuililia se yankuik tlanawátili, nin tlanawátili yowejka ononkipixtokah. Nin tlanawátili san ye non nomejwah yononkikakeh. 
<span class="verse" id="J12_8">8&#160;</span>Pero tlan axa nomechijkuililia se yankuik tlanawátili, porke yomotenexti itech inemilis Jesús iwa itech nomonemilis, porke n tleyuálistli yakatlanti, iwa yopé tlawia n milajka tláwili. </div>
<div class='p'>
<span class="verse" id="J12_9">9&#160;</span>Tla aka kimolia kajki itech tláwili, iwa kikokolia ikni, ok nemi kan tleyua. 
<span class="verse" id="J12_10">10&#160;</span>Akin kitlasojtla ikni, kajki itech tláwili, iwa amitla weletis kitoktis mawetsi itech tlajtlákoli. 
<span class="verse" id="J12_11">11&#160;</span>Iwa akin kikokolia ikni, nemi iwa kajki kan tleyuálistli, iwa amo kimati kan ik yawi, porke n tleyuálistli amo kikawilia matlachia. </div>
<div class='p'>
<span class="verse" id="J12_12">12&#160;</span>Nopilwantsitsiwah, nomejwah nomechtlajkuililia ken Dios yonomechtlapojpolwi de nomotlajtlakolwah itech Itoka n Cristo Jesús. </div>
<div class='p'>
<span class="verse" id="J12_13">13&#160;</span>Tetajmeh, noiwa nomejwah nomechtlajkuililia ken yononkixmatkeh n Cristo Akin yokatka ijkuak nochi opéjki. </div>
<div class='p'>Telpokameh, nomejwah nomechtlajkuililia ken yononkitlanilijkeh n amokualitlakatl. </div>
<div class='p'>Nomechtlajkuililia nomejwah nopilwantsitsiwah, ken yononkixmatkeh n Totajtsi Dios. </div>
<div class='p'>
<span class="verse" id="J12_14">14&#160;</span>Onomechtlajkuilili nomejwah tetajmeh, ken yononkixmatkeh n Cristo Akin yokatka keman ayamitla okatka. </div>
<div class='p'>Noiwa onomechtlajkuilili nomejwah telpokameh, porke nonchikawakeh iwa itlajtol Dios nonkipixtokeh itech nomoyolo, iwa porke yononkitlanilijkeh n amokualitlakatl. </div>
<div class='p'>
<span class="verse" id="J12_15">15&#160;</span>Ayakmó xiktlasojtlakah tlan onka itech nin tlaltíkpaktli nion tlan nika mochiwa. Tla aka kiwilita kichijtinemis tlan kichiwah n tlaltikpaktlakah tlajtlakolejkeh, non tlakatl amo milák kitlasojtla n Totajtsi Dios. 
<span class="verse" id="J12_16">16&#160;</span>Porke nochi tlan onka itech nin tlaltíkpaktli tokuerpo kelewia, toixtololowah noiwa kelewiah tlan kita, iwa tikneki matechweyilikah, nochi noni amo wits de Dios, yej san itech nin tlaltíkpaktli. 
<span class="verse" id="J12_17">17&#160;</span>Nochi tlan onka itech nin tlaltíkpaktli ya tlanti, iwa nochi tlan pitsotik, pero akin kichiwah tlan Dios kineki nochipa yolitos. </div>
<div class='s'>Matimotlachilikah de akimeh tekajkayawah </div>
<div class='p'>
<span class="verse" id="J12_18">18&#160;</span>Nopilwantsitsiwah, ya tikateh itech iksemi tonatijmeh, yononkikakeh wits se akin kixnamikis Cristo. Milák, axa miakeh yomonextijkeh non kixnamiki n Cristo, yika tikmatih ya tikateh itech iksemi tonatijmeh. 
<span class="verse" id="J12_19">19&#160;</span>Yejwah okatkah towa, iwa omoxelojkeh. Ken amo milák okatkah towah, porke tla milák yetoskiah towah, yejwah mokawaskiah towah. Ijkuak omoxelojkeh omotak amo okatka towah. </div>
<div class='p'>
<span class="verse" id="J12_20">20&#160;</span>Nomejwah nonkipiah tlan Cristo onomechtliokoli, iwa nochi nonkixmatih. 
<span class="verse" id="J12_21">21&#160;</span>Ijkó kiné nomechtlajkuililia, porke nomejwah nonkimatih tlan milák, iwa akin ya kimati tlan milák, amo weleti tlakajkayawah. </div>
<div class='p'>
<span class="verse" id="J12_22">22&#160;</span>¿Akin non tekajkaya? Ye akin kijtoa Jesús amo ye n Cristo, ye akin kixnamiki iwa amo kineltoka nion Totajtsi Dios nion Ikone. 
<span class="verse" id="J12_23">23&#160;</span>Nochi akin kijtoa Jesús amo Ikone Dios, amo kipixtok Dios itech iyolo. Pero akin kipixtok Ikone, noiwa kipixtok Totajtsi Dios. </div>
<div class='p'>
<span class="verse" id="J12_24">24&#160;</span>Yika, xiktlaatikah itech nomoyolo n kualitlájtoli non achto yonomechmatiltijkeh. Iwa tla mokawa itech nomoyolo tlan achto yononkikakeh, noiwa nomejwah nonseititoskeh iwan Tekone iwan Totajtsi Dios. 
<span class="verse" id="J12_25">25&#160;</span>Tlan Cristo okijto techmakas, ye n nemílistli non amo keman tlamis. </div>
<div class='p'>
<span class="verse" id="J12_26">26&#160;</span>Nochi ni onomechijkuilili para xikmatikah akimeh kinekih nomechkajkayawaskeh. 
<span class="verse" id="J12_27">27&#160;</span>Pero nomejwah nonkipixtokeh n tlatliokólili non Cristo Jesús onomechmák. Iwa ayakmó moneki aka manomechmachti, porke inewia n Espíritu nochi nomechmachtia. Iwa nochi tlan nomechmachtia milák, iwa amo san tlakajkayawa. Ijkó kiné, xiseititokah nochipa iwan Cristo, ijkó kemi n Espíritu nomechmachtia. </div>
<div class='p'>
<span class="verse" id="J12_28">28&#160;</span>Axa nopilwantsitsiwah, nochipa xiseititokah iwan Cristo, iwa ijkó timoyolchikawaskeh ijkuak monextis, iwa amo matipinawakah ijkuak Ye wits. 
<span class="verse" id="J12_29">29&#160;</span>Iwa kemi nomejwah ya nonkimatih Cristo yekmilajka, noiwa kuali xikmatikah nochteh akimeh kichiwah tlan kuali, yejwah akimeh milák ipilwah Dios.  </div>
<div class='psalmlabel' id='J13_0'> 3</div>
<div class='s'>Ipilwah Dios </div>
<div class='p'>
<span class="verse" id="J13_1">1&#160;</span>Xikitakah kenomi satlawel techtlasojtla Totajtsi Dios, asta technotsa ipilwah, iwa milák tejwah titepilwah. Yika, non amo kineltokah Dios amo techixmatih, porke amo kixmatih akin Dios. 
<span class="verse" id="J13_2">2&#160;</span>Notlasojikniwah, tejwah ya titepilwah de Dios, iwa maya amo tikmatih kenomi tiyetoskeh satepa. Ejé tikmatih ijkuak Cristo Jesús oksepa techmonextiliki, tiyetoskeh kemi Ye, porke tikitaskeh kemi Ye tlachixtok. 
<span class="verse" id="J13_3">3&#160;</span>Nochteh akimeh timoyolchikawah itech Cristo, timochijchikawah timoyolchipawah, ijkó kemi Cristo yolchipawak. </div>
<div class='p'>
<span class="verse" id="J13_4">4&#160;</span>Nochteh akimeh kichiwah tlajtlákoli, kixpanawia itlanawatil Dios. 
<span class="verse" id="J13_5">5&#160;</span>Nomejwah ya nonkimatokeh, Cristo owala itech nin tlaltíkpaktli para techinkixtilis totlajtlakolwah, Cristo amo tlajtlakolchiwa nion weletis tlajtlakolchiwas. 
<span class="verse" id="J13_6">6&#160;</span>Ijkó kiné, akin moiknitia iwan Cristo, ayakmó weletis tlajtlakolchijtinemis ken seititok íwa. Iwa akin kiwelita tlajtlakolchiwas, amo kitika Cristo nion kixmati. 
<span class="verse" id="J13_7">7&#160;</span>Nopilwantsitsiwah, amaka manomechkajkayawa, nochi akin kitlakita Dios, yolchipawak, ijkó kemi Cristo yolchipawak. 
<span class="verse" id="J13_8">8&#160;</span>Iwa akin tlajtlakolchijtinemi moiknitia iwan diablo, porke n diablo tlajtlakolchijtiwits desde ijkuak Dios okichijchi n tlaltíkpaktli. Yika, Ikone n Totajtsi Dios, owala itech nin tlaltíkpaktli para kipojpolos nochi tlan kichiwa n diablo. </div>
<div class='p'>
<span class="verse" id="J13_9">9&#160;</span>Se akin kijtoa ikone n Dios amo tlajtlakolchijtinemi, porke ipilwah Dios ya kipia yankuik nemílistli ijkó kemi Dios yeknemi. Yika se ikone Dios amo para tlajtlakolchijtinemis, porke ye ikone Dios. 
<span class="verse" id="J13_10">10&#160;</span>Weletis tikitas akin ikone n Totajtsi Dios, iwa akin ikone n diablo. Akin amo kichiwa tlan kuali, nion kitlasojtla ikni, amo ikone Dios. </div>
<div class='s'>Matimotlasojtlakah tinochteh </div>
<div class='p'>
<span class="verse" id="J13_11">11&#160;</span>Nomejwah yononkikakeh desde ijkuak ononkineltokakeh n Cristo, iwa otechilijkeh: matimosepantlasojtlakah. 
<span class="verse" id="J13_12">12&#160;</span>Amo matikchiwakah kemi Caín, ikone n diablo, non okimikti ikni. ¿Iwa tleka okimikti? Porke Caín okichiwaya tlan amokuali, iwa ikni oyeknemia. </div>
<div class='p'>
<span class="verse" id="J13_13">13&#160;</span>Notlasojikniwah, amo manomechtlajtlachialti tla nomechkokoliah n tlaltikpaktlakah. 
<span class="verse" id="J13_14">14&#160;</span>Tejwah tikmatokeh mach ok ayik timikiskeh, ken yotikiskeh imak mikílistli, iwa axa tiyolitoskeh nochipa porke tikintlasojtlah tokniwah. Se akin amo kitlasojtla ikni, ye ok miktok. 
<span class="verse" id="J13_15">15&#160;</span>Nochi akin kikokolia ikni, se temikti, iwa nomejwah nonkimatih se temikti amo kipias semijkak yolílistli. 
<span class="verse" id="J13_16">16&#160;</span>Tejwah tikmatih tlanó n tlasojtlálistli, porke Cristo omotemakti makimiktikah topatka, ijkó noiwa tejwah tikpiah tiktemakaskeh toyolilis por tokniwah tlaneltokakeh. 
<span class="verse" id="J13_17">17&#160;</span>Tla se non kipia tomi, kita se ikni non kipoloa iwa amo kiknomati, non tlakatl amo tetlasojtla kemi Dios tetlasojtla. 
<span class="verse" id="J13_18">18&#160;</span>Nopilwantsitsiwah, amo matitetlasojtlakah san ika tokamak noso tonenepil, yej matimosepantlasojtlakah ika tlan tikchiwah. </div>
<div class='s'>Matimoyolchikajtokah itech Dios </div>
<div class='p'>
<span class="verse" id="J13_19">19&#160;</span>Ijkó tiweletih tikmatih de milajka titepilwah de Dios, iwa amitla techtsakuilis ijkuak timoixpantiskeh inawak, 
<span class="verse" id="J13_20">20&#160;</span>tla toyolo techteilia ijkuak itla amo kuali tikchiwah, Dios okachi weyi ke toyolo, iwa nochi kimati. 
<span class="verse" id="J13_21">21&#160;</span>Ijkó kiné, notlasojikniwah, tla toyolo amo techtlajtlakoltia, amitla techtsakuilia inawak Dios. 
<span class="verse" id="J13_22">22&#160;</span>Ye techmakas nochi tlan tiktlajtlaniliskeh, porke tikintlakitah itlanawatilwah iwa tikchiwah tlan Ye kiwilita. 
<span class="verse" id="J13_23">23&#160;</span>Noiwa Ye technawatia matikneltokakah Ikone Cristo Jesús, iwa matimotlasojtlakah tinochteh kemi Ye otechnawatih. 
<span class="verse" id="J13_24">24&#160;</span>Nochteh akimeh kintlakitah itlanawatilwah Dios, kajki iwan Dios, iwa Dios inwah. Tikmatokeh Ye kajki totech porke tikpixtokeh Iespíritu.  </div>
<div class='psalmlabel' id='J14_0'> 4</div>
<div class='s'>Akin kipia Iespíritu n Dios iwa akin amo kipia </div>
<div class='p'>
<span class="verse" id="J14_1">1&#160;</span>Notlasojikniwah, amo xikinneltokakah akimeh kijtoah kipiah Iespíritu Dios. Achto xikinyejyekokah kox tlan kijtoah wits de Dios. Porke yomonextijkeh miakeh tekajkayajkeh itech nin tlaltíkpaktli. 
<span class="verse" id="J14_2">2&#160;</span>Nomejwah weletis nonkimatiskeh tla se kipia Iespíritu Dios: Akin tlaneltokah Cristo Jesús omochiwako tlakatl itech nin tlaltíkpaktli, iaxka Dios. 
<span class="verse" id="J14_3">3&#160;</span>Iwa nochi espíritu non amo kiteilia Jesús omochi tlakatl, amo kipia Iespíritu Dios, yej kipia iespíritu akin kikokolia n Cristo. Nomejwah yononkimatiah nin espíritu walaskia, iwa ya kajki itech nin tlaltíkpaktli. </div>
<div class='p'>
<span class="verse" id="J14_4">4&#160;</span>Nopilwantsitsiwah, nomejwah iaxkawah Dios iwa yononkintlanilijkeh nekateh tekajkayajkeh, porke Akin kajki nomowah okachi weletini ke akin kajki iwan tlaltikpaktlakah. 
<span class="verse" id="J14_5">5&#160;</span>Yejwah san tlaltikpaktlakah. Yika kitemachtiah tlan onka itech nin tlaltíkpaktli, iwa n tlaltikpaktlakah kinkakih. 
<span class="verse" id="J14_6">6&#160;</span>Pero tejwah iaxkawah Dios. Akin kixmati Dios techkaki, pero akin amo de Dios amo techkaki. Ijkó kiné, weleti tikinmixmatih akimeh kinyakantinemi n Espíritu de Dios iwa tikinmixmatih non kijtoa tlan amo milák. </div>
<div class='s'>Dios Ye n tetlasojtlálistli </div>
<div class='p'>
<span class="verse" id="J14_7">7&#160;</span>Notlasojikniwah matimosepantlasojtlakah, porke Dios iaxka n tlasojtlálistli. Nochi akin milák tetlasojtla, ikone Dios iwa kixmati Dios. 
<span class="verse" id="J14_8">8&#160;</span>Akin amo tetlasojtla ayamó kixmati Dios, porke Dios Ye n tlasojtlálistli. 
<span class="verse" id="J14_9">9&#160;</span>Dios otechnextili techtlasojtla, ijkuak okwaltítlanki Cristo itech nin tlaltíkpaktli non san Ye se Ikone, para matikpiakah yolílistli por Cristo. 
<span class="verse" id="J14_10">10&#160;</span>Ye n tlasojtlálistli: amo tejwah otiktlasojtlakeh Dios, Ye otechtlasojtlak iwa okualtítlanki Ikone para kitemaktis kemi se tlamánali para matechtlapojpolwi de totlajtlakolwah. </div>
<div class='p'>
<span class="verse" id="J14_11">11&#160;</span>Notlasojikniwah, tla Dios ijkó yotechtlasojtlak, tejwah noiwa moneki matimosepantlasojtlakah. 
<span class="verse" id="J14_12">12&#160;</span>Ayik aka yokitak Dios. Pero tla timosepantlasojtlah, Dios yetos towa, iwa itlasojtlalis kajki totech. 
<span class="verse" id="J14_13">13&#160;</span>Kuali tikmatokeh tinemih iwan Dios iwa Ye kajki totech, porke yotechmák Iespíritu. 
<span class="verse" id="J14_14">14&#160;</span>Tejwah tonewiah yotikitakeh iwa tikintlapowiah, Totajtsi Dios okwaltítlanki Ikone, para kinmakixtikis nochteh n tlaltikpaktlakah. 
<span class="verse" id="J14_15">15&#160;</span>Nochi akin kiteilia Jesús, Ye Ikone Dios, non tlakatl kajki iwan Dios iwa Dios kajki íwa. </div>
<div class='p'>
<span class="verse" id="J14_16">16&#160;</span>Tejwah yotikixmatkeh iwa yotikneltokakeh Dios techtlasojtla. Dios Ye tlasojtlálistli, iwa akin tetlasojtla seititok iwan Dios. 
<span class="verse" id="J14_17">17&#160;</span>Tla milák tikintlasojtla tokniwah, iwa tla timoyekuikah kemi Cristo Jesús omoyekwík itech nin tlaltíkpaktli, amo matimawikah itech iksemi tonati keman Ye tlaixkomakakih. 
<span class="verse" id="J14_18">18&#160;</span>Akin kuali tetlasojtla amo mawi. Kan onka tlasojtlálistli amo onka mawílistli, porke n milák tlasojtlálistli kachiwa n mawílistli. N mawílistli kiwika tlaijyowílistli, porke akin mawi ayamó kuali tetlasojtla. </div>
<div class='p'>
<span class="verse" id="J14_19">19&#160;</span>Tejwah tiktlasojtla Dios porke Ye achto otechtlasojtlak. 
<span class="verse" id="J14_20">20&#160;</span>Pero tla aka kijtoa: “Ne niktlasojtla Dios”, pero kikokolia ikni, ye xolópijtli. Porke tla amo kitlasojtla se ikni non konitok, kenomi weletis kitlasojtlas Dios non amo kita. 
<span class="verse" id="J14_21">21&#160;</span>Ye otechmák nin tlanawátili: Akin kitlasojtla Dios noiwa makitlasojtla ikni.  </div>
<div class='psalmlabel' id='J15_0'> 5</div>
<div class='s'>Matitlatlanikah itech nin tlaltíkpaktli </div>
<div class='p'>
<span class="verse" id="J15_1">1&#160;</span>Tla tikneltoka Jesús Ye n Cristo, timochiwah ipilwah Dios. Porke tla tiktlasojtla n Teta, noiwa moneki matikintlasojtlakah ipilwah non Teta. 
<span class="verse" id="J15_2">2&#160;</span>Tla tejwah tiktlasojtlah Dios iwa tikintlakitah itlanawatilwah, tikmatih noiwah tikintlasojtlah ipilwah Dios. 
<span class="verse" id="J15_3">3&#160;</span>Tejwah tiktenextiah tiktlasojtla Dios keman tikintlakitah itlanawatilwah, iwa amo owi se kintlakita. 
<span class="verse" id="J15_4">4&#160;</span>Milák, nochi akin kijtoah ikone n Dios, tlatlani itech nochi tlan amokuali onka itech nin tlaltíkpaktli, iwa nochteh akimeh kineltokah Cristo, nochipa tlatlani itech tlan amokuali. 
<span class="verse" id="J15_5">5&#160;</span>Sanwel akin kineltoka Jesús, Ye Ikone Dios, tlatlani itech nin tlaltíkpaktli iwa itech tlan amokuali. </div>
<div class='s'>Aki n Cristo </div>
<div class='p'>
<span class="verse" id="J15_6">6&#160;</span>Cristo Jesús owala itech nin tlaltíkpaktli ika atl iwa ika estli. Iwa amo san ika atl noso ika estli. N Espíritu kijtoa tlan milák, porke Ye yekmilajka. 
<span class="verse" id="J15_7">7&#160;</span>Onkateh eyi akimeh kijtoah tlan milák. 
<span class="verse" id="J15_8">8&#160;</span>Iwa san ken eyi yomoyekkajkeh, n Espíritu, n atl iwa n estli. 
<span class="verse" id="J15_9">9&#160;</span>Tla tikneltokah tlan techmatiltiah n tlakah, okachi matikneltokakah tlan Dios techmatiltia, porke tlan Ye techilia, okachi ipati porke techilia Jesús Ikone. 
<span class="verse" id="J15_10">10&#160;</span>Akin kineltoka Ikone Dios, kineltoka tlan Dios yokijto. Pero akin amo kineltoka Dios kita kemi xolópijtli, porke amo kineltoka tlan Dios inewia yokijto de Ikone Cristo Jesús. 
<span class="verse" id="J15_11">11&#160;</span>Ijkó Dios yokijto: tejwah yotechmák toyolilis non ayik tlami, iwa nin yolílistli kajki itech Ikone Cristo Jesús. 
<span class="verse" id="J15_12">12&#160;</span>Yika, akin kipia Ikone Dios, kipia yolílistli, pero akin amo kipia Ikone Dios, amo kipia nin yolílistli. </div>
<div class='s'>Sa iksemi tlanonotsa </div>
<div class='p'>
<span class="verse" id="J15_13">13&#160;</span>Nomechintlajkuililia ninteh tlájtolteh nomejwah akimeh non kineltokah itech Itoka Ikone Dios, para xikmatikah nonkipiah n semijkak yolílistli. </div>
<div class='p'>
<span class="verse" id="J15_14">14&#160;</span>Titlaneltokah inawak Dios, porke tikmatih Ye techkaki tla itla tiktlajtlaniliah non Ye kipaktia. 
<span class="verse" id="J15_15">15&#160;</span>Iwa ijkó ken tikmatih Dios techkaki ijkuak timotiotsajtsiliah, noiwa ya tikmatih Ye yotechmák tlan otiktlajtlanilijkeh. </div>
<div class='p'>
<span class="verse" id="J15_16">16&#160;</span>Tla aka kita se ikni kichijtok tlajtlákoli, non amo ika se mikkis, mamotiotsajtsili inawak Dios makitlapojpolwi. Dios kimakas yolílistli non ikni, tla non tlajtlákoli amo tewika kan mikílistli. Pero onka tlajtlákoli non tewika kan mikílistli, iwa amo nomechilia ximotiotsajtsilikah por ye. 
<span class="verse" id="J15_17">17&#160;</span>Nochi tlan amokuali se kichiwa, tlajtlákoli. Pero amo nochi tlajtlákoli tewika kan mikílistli. </div>
<div class='p'>
<span class="verse" id="J15_18">18&#160;</span>Tikmatih ipilwah n Dios, mach ok paki tlajtlakolchijtinemiskeh, porke tikmatokeh Ikone n Totajtsi Dios kinmokuitlawia, iwa n satanás amitla weleti kintoktia. </div>
<div class='p'>
<span class="verse" id="J15_19">19&#160;</span>Tikmatokeh tejwah iaxkawah Dios, iwa nochteh n tlaltikpaktlakah non amo kineltokah Dios kinnawatijtok n satanás. </div>
<div class='p'>
<span class="verse" id="J15_20">20&#160;</span>Noiwa tikmatokeh Ikone n Totajtsi Dios yowala, iwa yotechmák teajsikamatílistli para matikixmatikah non milák Ye Dios. Tejwah tiseititokeh iwa Ikone Cristo Jesús; Ye n milajka Dios. Ye Akin kitemaka n semijkak yolílistli. 
<span class="verse" id="J15_21">21&#160;</span>Nopilwantsitsiwah, amo xikinmotiotikah n diosmeh tlachijchíwalteh.</div><div class="footnote">
<hr />
</div>
</div></body></html>
