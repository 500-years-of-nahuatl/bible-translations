<!DOCTYPE html>
<html xmlns="http://www.w3.org/1999/xhtml" xmlns:epub="http://www.idpf.org/2007/ops" lang="ngu" dir="ltr">
<head>
<meta charset="UTF-8" />
<link rel="stylesheet" href="epub.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width, height=device-height"/>
<title>In yencuic iyectlajtoltzin Dios itech ica toTeco Jesucristo SAN JUDAS 1</title>
</head>
<body dir='ltr'>
<ul class='tnav'>
<li><a href='index.xhtml'>SAN JUDAS</a></li>
</ul>
<div class='main' id='JD0_0'>

<div class='mt'>SAN JUDAS </div>
<div class='mt2'>ITLAJCUILOL ON APÓSTOL SAN JUDAS  </div>
<div class='psalmlabel' id='JD1_0'> 1</div>
<div class='s'>Judas quintlajpalohua iconehuan Dios </div>
<div class='p'>

<span class="verse" id="JD1_1">1&#160;</span>Nejhua, Judas, niitequitcau Jesucristo, niman niicniu Jacobo. Nemechtlajcuilhuiya nemejhuamej yejhuan Dios toTajtzin omechnotz para iconehuan niman omechxeloj intech on tlajtlacolejquej niman mechejehua pampa nennemij san secan ihuan Jesucristo. 
<span class="verse" id="JD1_2">2&#160;</span>Ma Dios mechmaca miyec iteicnelilis<a href='#FN1' epub:type='noteref' class='noteref'>*</a>, iyolsehuilis niman itetlajsojtlalis<a href='#FN2' epub:type='noteref' class='noteref'>†</a>. </div>
<div class='s'>On tlaneltocaquej nonequi quimanahuisquej on tlamachtijli yejhuan quineltocaj </div>
<div class='r'>(2 Pedro 2.1-17) </div>
<div class='p'>
<span class="verse" id="JD1_3">3&#160;</span>Notlajsojcaicnihuan, sanoyej<a href='#FN3' epub:type='noteref' class='noteref'>‡</a> nicnequiya para nemechtlajcuilhuis ica on temaquixtilistli yejhuan ticpiaj san secan. Pero aman nicuitia ica nonequi achtoj nemechtlajcuilhuis para nemechtlacanonotzas. Xmanahuican on tlamachtijli yejhuan ticneltocaj yejhuan Dios san sejpa niman para nochipa oquitemacac intech on yejhuan iyaxcahuan<a href='#FN4' epub:type='noteref' class='noteref'>§</a>. 
<span class="verse" id="JD1_4">4&#160;</span>Nonequi para nemejhuamej xmanahuican pampa sequimej xcuajcualtin tlacamej yocalaquej nemotzajlan ican tlacajcayahualistli. On Yectlajcuilojli yejhuan onijcuiloj ye huejcahui quijtohua ica itlahuel Dios yejhuan yejhuamej quiselisquej. Yejhuamej xcuajcualtin tlacamej yejhuan mechmachtiaj ica huelis nenquichihuasquej on tlen xcuajli san tlen nenquinequisquej nenquichihuasquej pampa Dios ican itetlajsojtlalis<a href='#FN5' epub:type='noteref' class='noteref'>*</a> mechtlapojpolhuilia nochi nemotlajtlacolhuan. No ijqui yejhuamej xquiseliaj Dios yejhuan otechnoyaxcatij niman tosenteTeco Jesucristo. </div>
<div class='p'>
<span class="verse" id="JD1_5">5&#160;</span>Nemejhuamej ye nenquimatztoquej nochi tlen onochiu yehuejcahui inhuan on hebreos. Pero san nicnequi nemechelnamictis ica masqui toTeco Dios oquinquixtij nochimej on hebreos ne Egipto, más saquin<a href='#FN6' epub:type='noteref' class='noteref'>†</a> on yejhuan xoquineltocaquej on tlen oquijtoj oquincastigaroj ican miquilistli. 
<span class="verse" id="JD1_6">6&#160;</span>Niman no xquimelnamiquican on ilhuicactequitquej yejhuan oquipolojquej intequiu niman yejhuan oquitlalcahuijquej inchan ne ilhuicac. Dios oquinsaloj ican teposcadenas yejhuan quipiasquej para nochipa, niman oquintzacu ipan tlayehualyotl campa quimpias hasta queman ajsis on hueyi tonajli ijcuac quinyolcuitis niman quintlaxtlahuilis. 
<span class="verse" id="JD1_7">7&#160;</span>No ijqui, xquimelnamiquican on chanejquej ne impan on huejhueyican Sodoma niman Gomorra niman on ocsequimej yejhuan oncatcaj nijnisiu. On tlacamej ahuilnemiyaj niman yejhuamej nonejnequiyaj ihuan ocsequimej tlacamej quen se tesihuau yesquiaj. No ijqui, on sihuamej nonejnequiyaj ihuan ocsequimej sihuamej quen se tehuentzin yesquiaj. Dios oquincastigaroj on huejhueyican ican tlitl para quiteititia ica ijqui niman para nochipa quincastigaros on tlajtlacolejquej. </div>
<div class='p'>
<span class="verse" id="JD1_8">8&#160;</span>Ijcon tej, on tlacamej yejhuan ocalaquej nemotzajlan no quichihuaj on tlen xcuajli. Intemic quinyecana para quichihuasquej tlajtlamach<a href='#FN7' epub:type='noteref' class='noteref'>‡</a> yejhuan quimijtlacohuilia intlalnacayo. Yejhuamej xquitlacaitaj itequihuajyo Dios, niman quinhuijhuicaltiaj on huejhueyixtoquej ilhuicactequitquej. 
<span class="verse" id="JD1_9">9&#160;</span>Sa no yejhua on ilhuicactequitquetl yejhuan yacatzticaj itoca Miguel, ijcuac omic Moisés quinocuijcuiliaya itlalnacayo ihuan on diablo. Ijcuac on xoquinemilij tla quitocarohua para cajhuas, yej san oquijlij: “Ma toTeco mitzajhua ipampa on tlen xcuajli ticchihua.” 
<span class="verse" id="JD1_10">10&#160;</span>Pero yejhuamej in tlacamej quijtohuiliaj on tlen xcuajli ica on tlajtlamach yejhuan xcajsicamatij. In tlacamej nemij quen yolquej pampa xhuelij tlanemiliaj, yej san quichihuaj on tlen intlalnacayo quinequi. Niman on tlajtlamach yejhuan quichihuaj quimpopolohua. </div>
<div class='p'>
<span class="verse" id="JD1_11">11&#160;</span>¡Lástima de yejhuamej! pampa xquitlacamatij Dios sa no ijqui quen Caín oquichiu. ¡Lástima de yejhuamej! pampa notlajcalij quiteititiaj ma tlajtlacocan ocsequimej pampa quinequij quitlanisquej tomin quen Balaam oquichiu. Niman no ¡lástima de yejhuamej! pampa miquij ica xquitlacamatij on tlanahuatijli no ijqui quen Coré omic. 
<span class="verse" id="JD1_12">12&#160;</span>Yejhuamej quichihuaj tlajtlamach yejhuan tepinajtij ne ipan nemoilhuihuan campa nentlacuaj ican tetlajsojtlalistli. Yejhuamej tlacuaj niman tlaonij<a href='#FN8' epub:type='noteref' class='noteref'>§</a> ican paquilistli san secan, nion quintaj tla ocsequimej quimpolohua. San nelnamiquij yejhuamej. Masqui ijcon nohuicaj xpinahuaj. Yejhuamej quen itlaj moxtli yejhuan xquipia atl niman cuica ajacatl, pampa notenehuaj ica quimatij miyec tlajtlamach itech ica Dios, pero innemilis quiteititiaj ica xnejli. No ijcomej quen on cojtlaquijlomej yejhuan xijsijcan tlaquij ijcuac yoyejcoc on tonaltin para tlaquisquej. On cojtin<a href='#FN9' epub:type='noteref' class='noteref'>*</a> ocpa ixpolijtoquej. Ixpolijtoquej pampa huaquij, niman pampa xnelhuayojquej. Ijcon, tej, on tlacamej no ocpa ixpolijtoquej. Ixpolijtoquej pampa xquipiaj yencuic nemilistli, niman no ipampa itlahuel Dios. 
<span class="verse" id="JD1_13">13&#160;</span>Nochi on tlen tepinajtij tlajtlamach quichihuaj nesi quen iposonajlo on mar ijcuac sanoyej cualani. Yejhuamej xhuelij teyecanaj quen itlaj sitlalimej yejhuan quisaj intech inojhui xoc huelij teyecanaj. Dios oquitlalij campa sanoyej tlayohuatoc campa on tlacamej nemisquej para nochipa. </div>
<div class='p'>
<span class="verse" id="JD1_14">14&#160;</span>Enoc yejhua ica chicome tlacatl onemicoya más saquin de Adán. Yejhua Enoc oquiteijlij on tiotlajtojli yejhuan oquiselij itech Dios. Yejhua oquijtoj quen ijqui impan nochihuas on yejhuan xcuajli nohuicaj. Ijquin oquijtoj: “Xcaquican, toTeco huajlas niman sanoyej miyec ilhuicactequitquej quinhuajhuicas, 
<span class="verse" id="JD1_15">15&#160;</span>para quinyolcuitis niman quintlaxtlahuilis nochimej on tlacamej. Niman yejhua quintlajtlacolmacas nochimej on xcuajcualtin tlacamej ipampa nochi on tlen xcuajli oquichijquej, niman ipampa nochi on tlen xcuajli intlajtol yejhuan oquijtohuilijquej Dios.” 
<span class="verse" id="JD1_16">16&#160;</span>On xcuajcualtin tlacamej yejhuan ocalaquej nemotzajlan xqueman cuajli tlajtlatohuaj, niman teijijtohuaj. Quichihuaj nochi on tlen xcuajli inelehuilis<a href='#FN10' epub:type='noteref' class='noteref'>†</a> quinequi. Nohueyitenehuaj niman tepacanojnotzaj san para quinmacaj itlaj tlen quinequij. </div>
<div class='s'>Judas quintlacanonotza on tlaneltocaquej </div>
<div class='p'>
<span class="verse" id="JD1_17">17&#160;</span>Pero nemejhuamej, notlajsojcaicnihuan, xquelnamiquican on tlen iapóstoles toTeco Jesucristo oquijtojquej ica nochihuas. 
<span class="verse" id="JD1_18">18&#160;</span>Ijquin omechijlijquej: “Ipan on tonaltin ijcuac ye nisiu para Cristo huajlas ocsejpa, nemisquej tlacamej yejhuan quipijpinahuisquej on tlajtlamach tlen chipahuac niman quitocasquej on inelehuilis yejhuan xchipahuac.” 
<span class="verse" id="JD1_19">19&#160;</span>In tlacamej texejxelohuaj. Yejhuamej quichihuaj san tlinon intlalnacayo quinequi. Niman no xquipiaj iEspíritu Dios. </div>
<div class='p'>
<span class="verse" id="JD1_20">20&#160;</span>Pero nemejhuamej, notlajsojcaicnihuan, xmopalehuican ihuan ocsequimej para nemoscaltisquej ipan nemochipajcatlaneltoc. Xchihuacan oración ican ipoder Espíritu Santo. 
<span class="verse" id="JD1_21">21&#160;</span>Xnemilican nochipa quen ijqui nenhuelisquej nenquiselisquej itetlajsojtlalis<a href='#FN11' epub:type='noteref' class='noteref'>‡</a> Dios. Niman xchacan on yencuic nemilistli para nochipa yejhuan toTeco Jesucristo techmacas ican iteicnelilis<a href='#FN12' epub:type='noteref' class='noteref'>§</a>. </div>
<div class='p'>
<span class="verse" id="JD1_22">22&#160;</span>Xquintlalican melajquej ipan intlamachilis on yejhuan ometlamatij. 
<span class="verse" id="JD1_23">23&#160;</span>Ocsequimej yejhuan quemach tlaneltocaj itech on xcuajli temachtijli, xquinmaquixtican ijcon quen tlatlasquiaj ipan tlitl. Niman on ocsequimej yejhuan sanoyej quineltocaj on xcuajli temachtijli, xquimicnelican pero ican miyec cuidado para ma ca nenquichihuasquej quen yejhuamej quichihuaj. Niman yej no xtlajyelitacan intlajtlacolhuan quen nenquintlajyelitasquiaj<a href='#FN13' epub:type='noteref' class='noteref'>*</a> on tlaquentin yejhuan temajlojquej. </div>
<div class='s'>Judas quiyectenehua Dios </div>
<div class='p'>
<span class="verse" id="JD1_24">24&#160;</span>Dios toTemaquixtijcau huelis mechejehuas para ma ca nenhuetzisquej ipan tlajtlacojli. Niman yejhua huelis mechhuicas nenchipajquej xican tlajtlacojli niman sanoyej nempaquisquej itech campa yejhua nemi ican ihueyilis. 
<span class="verse" id="JD1_25">25&#160;</span>Dios nochi quimati niman san yejhua toDios, niman yejhua toTemaquixtijcau. Itechcopa Jesucristo nomati ica yejhua quipia nochi tetlacaitalistli, hueyilistli, niman poder para tlamandarohua, niman tequihuajyotl. Nochi yejhua in oquimpix ijcuac xe oncatca in tlalticpactli, aman quimpia niman quimpias para nochipa. Ma ijqui nochihua.</div><div class="footnote">
<hr />
<aside epub:type='footnote' id="FN1"><p class="f"><a class="notebackref" href="#JD1_2"><span class="notemark">*</span> 1:2</a>
 <span class="ft">su misericordia </span></p></aside>
<aside epub:type='footnote' id="FN2"><p class="f"><a class="notebackref" href="#JD1_2"><span class="notemark">†</span> 1:2</a>
 <span class="ft">su amor </span></p></aside>
<aside epub:type='footnote' id="FN3"><p class="f"><a class="notebackref" href="#JD1_3"><span class="notemark">‡</span> 1:3</a>
 <span class="ft">mucho </span></p></aside>
<aside epub:type='footnote' id="FN4"><p class="f"><a class="notebackref" href="#JD1_3"><span class="notemark">§</span> 1:3</a>
 <span class="ft">le pertenecen; iaxcahuan, ihuaxcahuan, itlatquihuan </span></p></aside>
<aside epub:type='footnote' id="FN5"><p class="f"><a class="notebackref" href="#JD1_4"><span class="notemark">*</span> 1:4</a>
 <span class="ft">su amor </span></p></aside>
<aside epub:type='footnote' id="FN6"><p class="f"><a class="notebackref" href="#JD1_5"><span class="notemark">†</span> 1:5</a>
 <span class="ft">después </span></p></aside>
<aside epub:type='footnote' id="FN7"><p class="f"><a class="notebackref" href="#JD1_8"><span class="notemark">‡</span> 1:8</a>
 <span class="ft">cosas </span></p></aside>
<aside epub:type='footnote' id="FN8"><p class="f"><a class="notebackref" href="#JD1_12"><span class="notemark">§</span> 1:12</a>
 <span class="ft">beben </span></p></aside>
<aside epub:type='footnote' id="FN9"><p class="f"><a class="notebackref" href="#JD1_12"><span class="notemark">*</span> 1:12</a>
 <span class="ft">árboles </span></p></aside>
<aside epub:type='footnote' id="FN10"><p class="f"><a class="notebackref" href="#JD1_16"><span class="notemark">†</span> 1:16</a>
 <span class="ft">deseos de ellos </span></p></aside>
<aside epub:type='footnote' id="FN11"><p class="f"><a class="notebackref" href="#JD1_21"><span class="notemark">‡</span> 1:21</a>
 <span class="ft">su amor </span></p></aside>
<aside epub:type='footnote' id="FN12"><p class="f"><a class="notebackref" href="#JD1_21"><span class="notemark">§</span> 1:21</a>
 <span class="ft">su misericordia </span></p></aside>
<aside epub:type='footnote' id="FN13"><p class="f"><a class="notebackref" href="#JD1_23"><span class="notemark">*</span> 1:23</a>
 <span class="ft">les horrorizaría </span></p></aside>

<hr />
</div>
</div></body></html>
