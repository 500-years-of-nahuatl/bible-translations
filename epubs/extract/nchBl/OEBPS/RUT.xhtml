<!DOCTYPE html>
<html xmlns="http://www.w3.org/1999/xhtml" xmlns:epub="http://www.idpf.org/2007/ops" lang="nch" dir="ltr">
<head>
<meta charset="UTF-8" />
<link rel="stylesheet" href="epub.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width, height=device-height"/>
<title>Icamanal toteco; Santa Biblia Rut 1</title>
</head>
<body dir='ltr'>
<ul class='tnav'>
<li><a href='index.xhtml'>Rut</a></li>
</ul><ul class='tnav'><li><a href='RUT.xhtml#RT1_0'>1</a></li>
<li><a href='RUT.xhtml#RT2_0'>2</a></li>
<li><a href='RUT.xhtml#RT3_0'>3</a></li>
<li><a href='RUT.xhtml#RT4_0'>4</a></li>
</ul>

<div class='main' id='RT0_0'>

<div class='mt'>Rut  </div>
<div class='psalmlabel' id='RT1_0'> 1</div>
<div class='s'>Se israelita familia yajqui ipan tali Moab </div>
<div class='p'>

<span class="verse" id="RT1_1">1&#160;</span>Ipan nopa tonali quema nopa jueces tanahuatiyayaj ipan tali Israel, oncac se hueyi mayanti ipan nochi nopa talme. Huan itztoya se tacat cati itoca Elimelec ten altepet Belén <a href='#FN1' epub:type='noteref' class='noteref'>*</a> ipan tali Judá. Huan pampa eliyaya chicahuac nopa mayanti Elimelec quisqui ialtepe huan yajqui itztoti se quesqui tonali ipan tali Moab. Huan ihuaya yajqui isihua huan ome itelpocahua. 
<span class="verse" id="RT1_2">2&#160;</span>Isihua itoca eliyaya Noemí, huan nopa ome inintelpocahua inintoca eliyaya Mahlón huan Quelión. 
<span class="verse" id="RT1_3">3&#160;</span>Huan quema noja itztoyaj nopona ipan tali Moab, mijqui Elimelec huan mocajqui iseltitzi Noemí ica ome itelpocahua. 
<span class="verse" id="RT1_4">4&#160;</span>Huan amo huejcajqui mosihuajtijque nopa telpocame inihuaya ome ichpocame ten tali Moab. Se ichpocat itoca Orfa huan seyoc Rut. Pero quema panotoya se majtacti xihuit para itztoyaj nopona, 
<span class="verse" id="RT1_5">5&#160;</span>nojquiya mijque nopa telpocame Mahlón huan Quelión. Huajca mocajqui iseltitzi nopa sihuat Noemí, yon ihuehue, yon iconehua. </div>
<div class='s'>Rut yajqui ihuaya Noemí hasta Belén </div>
<div class='p'>
<span class="verse" id="RT1_6-7">6-7&#160;</span>Huan se tonali ipan tali Moab Noemí quicajqui se camanali para TOTECO sempa quintasojtatoya imasehualhua ipan tali Judá campa quisque huan quinmacatoya se pixquisti cati yejyectzi. Huajca Noemí mocualtali para tacuepilis ipan tali Judá huan quistejqui inihuaya ome iyexhua. 
<span class="verse" id="RT1_8">8&#160;</span>Pero ipan ojti Noemí moyolcuetqui huan quinilhui: </div>
<div class='p'>―Más cuali sempa xiyaca amochajchaj campa amonanahua. Ma TOTECO amechtaxtahui pampa cuali anitztoyaj ica notelpocahua huan ica na nojquiya. 
<span class="verse" id="RT1_9">9&#160;</span>Huan ma amechcahuili sempa ximonamictica huan xiitztoca ica paquilisti. </div>
<div class='p'>Huajca Noemí quintzoponi huan quinnahuatijtejqui Rut huan Orfa, pero inijuanti pejque chocaj, 
<span class="verse" id="RT1_10">10&#160;</span>huan quiilhuijque: </div>
<div class='p'>―¡Tijnequij tiyase mohuaya campa momasehualhua! </div>
<div class='p'>
<span class="verse" id="RT1_11">11&#160;</span>Pero Noemí quinilhui: </div>
<div class='p'>―¡Amo hueli anyase, noconehua! Monequi sempa xiyaca amotal. San tapic anyase nohuaya. Ayecmo niquinpiyas más coneme para huelis mosihuajtise amohuaya quej timomajtoque. 
<span class="verse" id="RT1_12">12&#160;</span>Nimechilhuía, xitacuepilica. Ya ninanatzi para sempa nimonamictis. Huan masque sempa nimonamictisquía ni tayohua huan niquinpiyasquía más coneme, 
<span class="verse" id="RT1_13">13&#160;</span>amo huelis anmochiyase ma motajtamica para mosihuajtise amohuaya. ¡Amo, noconehua! ¡Amo quej nopa! Nijpiya se tequipacholi cati más hueyi que amojuanti pampa yaya TOTECO techtaijyohuiltijtoc. </div>
<div class='p'>
<span class="verse" id="RT1_14">14&#160;</span>Huan sempa pejque chocaj. Teipa Orfa quitzoponi iyexna huan quinahuatijtejqui, pero Rut mocajqui ihuaya. 
<span class="verse" id="RT1_15">15&#160;</span>Huajca Noemí quiilhui: </div>
<div class='p'>―Xiquita, mohues ya mocuetqui ital campa imasehualhua huan itaixcopincayohua. Xiya ihuaya. </div>
<div class='p'>
<span class="verse" id="RT1_16">16&#160;</span>Pero Rut quinanquili: </div>
<div class='p'>―¡Amo techilhui para ma nimitzcajtehua huan ma timoiyocatalica! Campa tiyas, na nojquiya niyas. Campa tiitztos, nopona niitztos na. Momasehualhua elise nomasehualhua, huan moTeco Dios elis noTeco. 
<span class="verse" id="RT1_17">17&#160;</span>Campa ta timiquis, nojquiya nopona nimiquis na huan nopona nijnequi ma techtalpachoca. Ma TOTECO hueyi techtatzacuilti sinta moseltitzi nimitzcahuas. Niitztos mohuaya hasta miquilisti techiyocatalis. </div>
<div class='p'>
<span class="verse" id="RT1_18">18&#160;</span>Huan quema Noemí quiitac para Rut nelía quinequiyaya yas ihuaya, ayecmo teno quiilhui. 
<span class="verse" id="RT1_19">19&#160;</span>Huan quej nopa, nopa ome quitoquilijque nopa ojti hasta ajsitoj altepet Belén. Huan quema calajque nopona, nochi Belén ehuani san quitachilijque huan quiijtohuayayaj: </div>
<div class='p'>―¿Amo ya ne Noemí? </div>
<div class='p'>
<span class="verse" id="RT1_20">20&#160;</span>Pero Noemí quinnanquiliyaya: </div>
<div class='p'>―Ayecmo techtocaxtica niNoemí. (Noemí quiijtosnequi Paquilisti.) Ama techtocaxtica Mara. (Mara quiijtosnequi cati Chichic.) Pampa Toteco Cati Quipiya Nochi Chicahualisti techmacatoc miyac tequipacholi. 
<span class="verse" id="RT1_21">21&#160;</span>Quema niquistejqui nochi nijpiyayaya, pero ama nitacuepilía san ica nomax. Huajca amo techtocaxtica Noemí pampa TOTECO Cati Quipiya Nochi Chicahualisti huelis quipantijtoc cati amo cuali ipan na huan techtaijyohuiltijtoc. </div>
<div class='p'>
<span class="verse" id="RT1_22">22&#160;</span>Huajca quej nopa Noemí huan iyex Rut ten tali Moab quicajtejque Moab huan tacuepilijque ipan altepet Belén. Huan ajsitoj quema pejtoyaj quipixcaj cebada.  </div>
<div class='psalmlabel' id='RT2_0'> 2</div>
<div class='s'>Rut tequitic ipan imil Booz </div>
<div class='p'>
<span class="verse" id="RT2_1">1&#160;</span>Huan itztoya ipan Belén se tominpixquet cati itoca Booz cati eliyaya iteixmatca Elimelec cati elqui ihuehue Noemí. 
<span class="verse" id="RT2_2">2&#160;</span>Huan se tonali Rut quiilhui iyexna Noemí: </div>
<div class='p'>―Techcahuili ma niya ipan se mili. Huelis se acajya techtasojtas huan nechcahuilis niyas inintepotzco inijuanti cati pixcatinemij para nijpejpentiyas cati tepehui. </div>
<div class='p'>Huan iyexna quiilhui: </div>
<div class='p'>―Cualtitoc, nocone, xiya. </div>
<div class='p'>
<span class="verse" id="RT2_3">3&#160;</span>Huajca Rut yajqui ipan se mili huan quisentilijtiyajqui cati quitepejtiyahuiyayaj nopa pixcani. Huan quimatqui para nopa mili eliyaya iaxca Booz iteixmatca Elimelec cati ya mictoya. 
<span class="verse" id="RT2_4">4&#160;</span>Huan ipan nopa tonali Booz quisqui Belén, huan ajsito imila huan quintajpalo nopa pixcani: </div>
<div class='p'>―¡Ma TOTECO itzto amohuaya! </div>
<div class='p'>Huan quiilhuijque: </div>
<div class='p'>―¡Ma TOTECO mitztiochihua! </div>
<div class='p'>
<span class="verse" id="RT2_5">5&#160;</span>Huan teipa Booz quitatzintoquili nopa tacat cati quinyacanayaya nopa pixcani: </div>
<div class='p'>―¿Ajquiya iteixmatca ne ichpocat? </div>
<div class='p'>
<span class="verse" id="RT2_6">6&#160;</span>Huan nopa tacat quiijto: </div>
<div class='p'>―Yaya nopa tali Moab ejquet cati hualajqui ihuaya Noemí. 
<span class="verse" id="RT2_7">7&#160;</span>Techtajtani ma nijcahuili ma yas inintepotzco nopa pixcani para quipejpentiyas cati tepehui. Tequipanojtoc nochi ijnaloc huan hasta ama. Amo mosiyajquetztoc yon se quentzi. </div>
<div class='p'>
<span class="verse" id="RT2_8">8&#160;</span>Huajca Booz yajqui huan quiilhuito Rut: </div>
<div class='p'>―Nocone, amo xiya xijpejpenati ipan seyoc mili. Ximocahua nica ica nosihua tequipanojcahua. 
<span class="verse" id="RT2_9">9&#160;</span>Xijtachili campa pixcaj huan teipa xiquintoquili campa tequititij. Niquininahuatijtoc notequipanojcahua ma amo mitzcuatotonica. Quema tiamiquis, xiya campa nopa comit huan xiqui at cati notequipanojcahua quiquixtijtoque. </div>
<div class='p'>
<span class="verse" id="RT2_10">10&#160;</span>Huan Rut motancuaquetzqui iixpa huan mohuijtzonqui hasta talchi para quitascamatis ica cuali huan quiilhui Booz: </div>
<div class='p'>―¿Quenicatza huelis nelhueyi moyolo ica na huan techtasojtatoc huan na niseyoc tali ejquet? </div>
<div class='p'>
<span class="verse" id="RT2_11">11&#160;</span>Huan Booz quinanquili: </div>
<div class='p'>―Nijcactoc nochi cati cuali tijchihuilijtoc moyexna hasta quema mijqui mohuehue. Nojquiya nijmati tiquincajtejqui motatahua huan motal campa titacatqui para tihualas tiitztoqui tohuaya masque amo techixmati. 
<span class="verse" id="RT2_12">12&#160;</span>¡Ma TOTECO mitztaxtahui! ¡Ma mitzpalehui TOTECO Dios cati toTeco tiisraelitame huan cati ipan timotemachijtoc huan ma mitztaxtahui por nochi cati tijchijtoc! </div>
<div class='p'>
<span class="verse" id="RT2_13">13&#160;</span>Huan Rut quinanquili: </div>
<div class='p'>―Tascamati. Nelía cuali moyolo ica na, huan mocamanal techyolchicajtoc pampa technojnotztoc ica taicnelili. Techpalehuijtoc masque amo monequi. Na yon amo niitztoc se motequipanojca. </div>
<div class='p'>
<span class="verse" id="RT2_14">14&#160;</span>Huan teipa quema ajsic hora para tacuase, Booz quinotzqui Rut huan quiilhui: </div>
<div class='p'>―Nica xihuala, xitacuaqui tohuaya. Eltoc pantzi huan xijxoloni ipan ni vinagre cati tasencahuali. </div>
<div class='p'>Huan Rut mosehui ihuaya itequipanojcahua huan Booz quimacac cebada tahuatzali. Huan Rut tacuajqui hasta ixhuic, huan noja mocajqui nopa tacualisti cati quimacatoya. 
<span class="verse" id="RT2_15">15&#160;</span>Huan teipa moquetzqui para sempa tequititi. Huan quema Rut ya quistoya, Booz quinnahuati itequipanojcahua: </div>
<div class='p'>―Xijcahuaca ma quicui nojquiya campa montonijtoc, huan amo teno xiquilhuica. 
<span class="verse" id="RT2_16">16&#160;</span>Nojquiya xijtepehuaca sequij xinachti para ma quipejpena. ¡Amo aqui ma quiajhua! </div>
<div class='p'>
<span class="verse" id="RT2_17">17&#160;</span>Huan Rut quisentili iyol cebada hasta tayohuixqui. Huan quioxqui huan quitamachijqui huan quipanoc 6 cuartillos ten cebada. 
<span class="verse" id="RT2_18">18&#160;</span>Huan quihuicac nopa cebada huan tacuepili ipan altepet. Huan quinextili iyexna cati quisentilijtoya, huan nojquiya Rut quimacac Noemí nopa tacualisti cati mocajqui tajco tona. </div>
<div class='p'>
<span class="verse" id="RT2_19">19&#160;</span>Huan iyexna quitatzintoquili: </div>
<div class='p'>―¿Canque titequitic ama? ¿Ajquiya iaxca campa tijsentili nelmiyac cebada? ¡Ma Toteco quitiochihua yaya cati quej ni mitzpalehuijtoc! </div>
<div class='p'>Huan Rut quipohuili iyexna ihuaya ajquiya tequitiyaya. Quiijto: </div>
<div class='p'>―Nopa tacat cati ihuaya nitequitiyaya itoca Booz. </div>
<div class='p'>
<span class="verse" id="RT2_20">20&#160;</span>Huan Noemí quiilhui: </div>
<div class='p'>―¡Ma TOTECO quitiochihua! TOTECO noja techtasojta cati mictoque tohuehuejhua. Nopa tacat Booz, yaya se toteixmatca cati nechca, huan yeca quinamiqui para yaya quicohuas total huan techmocuitahuis quej quiijtohua tanahuatili. </div>
<div class='p'>
<span class="verse" id="RT2_21">21&#160;</span>Huan Rut noja quiilhui Noemí: </div>
<div class='p'>―Nojquiya techilhui noja ma nitequititi inihuaya itequipanojcahua hasta tamis pixquisti. </div>
<div class='p'>
<span class="verse" id="RT2_22">22&#160;</span>Huan Noemí quinanquili iyex: </div>
<div class='p'>―Nocone, xijchihua cati Booz quiijtohua huan ximocahua inihuaya isihua tequipanojcahua, pampa huelis mitzpanos se tamanti cati amo cuali ipan seyoc mili. </div>
<div class='p'>
<span class="verse" id="RT2_23">23&#160;</span>Yeca Rut noja quisentilijtinenqui ihuaya itequipanojcahua Booz hasta quema tanque quipixcaj cebada huan hasta tanque quipixcaj trigo. Huan noja mocahuayaya ipan iyexna ichaj.  </div>
<div class='psalmlabel' id='RT3_0'> 3</div>
<div class='s'>Rut quipanti ihuehue </div>
<div class='p'>
<span class="verse" id="RT3_1">1&#160;</span>Teipa se tonali Noemí quiilhui Rut: </div>
<div class='p'>―¡Nocone, techtacaquili! Monequi nimitztemohuilis mohuehue para tipaquis huan sempa tijpiyas mochaj. 
<span class="verse" id="RT3_2">2&#160;</span>¿Tiquelnamiqui nopa tacat Booz campa titequitiyaya inihuaya isihua tequipanojcahua? Ama ni yohuali yaya yas imila quiyejyectiti cebada. 
<span class="verse" id="RT3_3">3&#160;</span>Huajca xijchihua cati nimitzilhuis. Ximalti huan ximoajhuiyalti huan ximoquenti moyoyo cati achi cuali. Huan xiya xiquitati Booz ipan imila, pero amo xijcahua ma mitzixmati hasta quema ya tanqui tacuas. 
<span class="verse" id="RT3_4">4&#160;</span>Huan xiquita canque moteca. Huan quema ya cochtos, xiya huan xiquijcueni itaque iicxita huan nopona ximoteca. Quej nopa tijtajtanis ma mitzmocuitahuis quej quiijtohua tanahuatili. Huan teipa yaya mitzilhuis taya monequi tijchihuas. </div>
<div class='p'>
<span class="verse" id="RT3_5">5&#160;</span>Huan Rut quiilhui Noemí: </div>
<div class='p'>―Nijchihuas nochi cati techilhuijtoc. </div>
<div class='p'>
<span class="verse" id="RT3_6">6&#160;</span>Huajca teipa Rut yajqui mila huan quichijqui nochi cati iyexna quiilhuijtoya. 
<span class="verse" id="RT3_7">7&#160;</span>Huan Booz tanqui tacua huan paquiyaya. Teipa yajqui motecato para cochis nechca campa quimontonojtoyaj iyol cebada. Huan teipa ica yolic Rut hualajqui huan quiijcuenili itaque huan nopona iicxita motejqui. 
<span class="verse" id="RT3_8">8&#160;</span>Huan nechca tajco yohual, Booz isatihuetzqui, huan quema mocuetqui, momacac cuenta para se sihuat motectoya iicxita. </div>
<div class='p'>
<span class="verse" id="RT3_9">9&#160;</span>Huajca yaya quiijto: </div>
<div class='p'>―¿Ajquiya ta? </div>
<div class='p'>Huan Rut quiilhui: </div>
<div class='p'>―Na niRut. Ta tinoteixmatca cati nechca huan quinamiqui para ta para tijcohuas total huan timonamictis ica na quej quiijtohua tanahuatili. </div>
<div class='p'>
<span class="verse" id="RT3_10">10&#160;</span>Huan Booz quinanquili: </div>
<div class='p'>―¡Ma TOTECO mitztiochihua! Más tijnextijtoc tatepanitacayot ica iteixmatcahua mohuehue ama huan amo quej tijchijqui quema tihualajqui ihuaya moyexna. Pampa tihueltosquía tijtemojtosquía se cati más telpocat, masque cati teicneltzi, o cati tominpiya. Pero amo ya nopa cati tijchijqui. 
<span class="verse" id="RT3_11">11&#160;</span>Huajca amo ximajmahui, Rut. Nochi quimatij se ticuali sihuat, huan yeca nijchihuas cati techtajtanía. 
<span class="verse" id="RT3_12">12&#160;</span>Melahuac na se nimoteixmatca cati nechca cati quinamiqui mosihuajtis mohuaya, pero itztoc seyoc tacat cati moteixmatca cati más nechca. 
<span class="verse" id="RT3_13">13&#160;</span>Huajca ni yohuali ximocahua nica. Huan sinta mosta nopa seyoc tacat quinequis quicohuas motal huan monamictis mohuaya, cuali pampa yaya moteixmatca cati más nechca. Pero sinta amo quinequis, huajca nijtestigojquetza TOTECO para na nijchihuas. Huajca ama, xicochi hasta tanesis. </div>
<div class='p'>
<span class="verse" id="RT3_14">14&#160;</span>Huajca Rut cochqui iicxita Booz. Huan tonili mijquejqui quema noja tzintatayohuayaya huan amo aqui huelqui quiitac pampa Booz quiijtojtoya monequi amo aqui quimatis para hualajtoya se sihuat nopona campa imil. 
<span class="verse" id="RT3_15">15&#160;</span>Huan Booz quiilhui: </div>
<div class='p'>―Ximoquixtili cati ica timopanpictoc huan xijsohua nica. </div>
<div class='p'>Huajca Rut moquixtili cati ica mopictoya, huan Booz quitemili chicuase tatamachihuali ten iyol cebada. Teipa quipalehui quimamaltis huan Rut sempa yajqui campa altepet. 
<span class="verse" id="RT3_16">16&#160;</span>Huan quema Rut ajsito ichaj, iyexna pejqui quitatzintoquilía: </div>
<div class='p'>―¿Quenicatza elqui, nocone? </div>
<div class='p'>Huan Rut quipohuili nochi cati Booz quichijtoya huan quiilhuijtoya. 
<span class="verse" id="RT3_17">17&#160;</span>Huan nojquiya quiijto: </div>
<div class='p'>―Techmacac ni chicuase tatamachihuali ten iyol cebada. Techilhui amo cuali nitacuepilis mochaj huan amo teno nijhualicas. </div>
<div class='p'>
<span class="verse" id="RT3_18">18&#160;</span>Huajca Noemí quiijto: </div>
<div class='p'>―Ama, nocone, xijchiya hasta tijmatis taya panos. Booz amo mosiyajquetzas ama hasta quisencahuas ni tamanti.  </div>
<div class='psalmlabel' id='RT4_0'> 4</div>
<div class='s'>Booz mosihuajti ihuaya Rut </div>
<div class='p'>
<span class="verse" id="RT4_1">1&#160;</span>Teipa Booz yajqui mosehuito nechca hueyi caltemit ipan nopa tepamit campa nochi quisaj huan calaquij pampa nopona momajtoyaj mosentilíaj tacame. Teipa Booz quiitac huala iteixmatca cati quiilhuijtoya Rut para más quipixtoya tanahuatili quimocuitahuis. Huajca Booz quiilhui: </div>
<div class='p'>―Xihuala nica, ximosehuiqui. </div>
<div class='p'>Huan iteixmatca yajqui huan mosehui. 
<span class="verse" id="RT4_2">2&#160;</span>Huan Booz quinnotzqui majtacti huehue tacame cati tayacanayayaj ipan nopa altepet huan nojquiya quinilhui ma mosehuica ihuaya pampa quej nopa momatque quisencahuaj se camanali ipan nopa tonali. Huan quema mosehuijtoyaj, 
<span class="verse" id="RT4_3">3&#160;</span>Booz quiilhui iteixmatca: </div>
<div class='p'>―Tiquixmati Noemí cati mocuectoc ten tali Moab. Yaya quinamaca nopa tali cati eliyaya iaxca toteixmatca Elimelec. 
<span class="verse" id="RT4_4">4&#160;</span>Nijnequi xijmati pampa huelis tijnequis tijcohuas. Huan sinta tijnequi tijcohuas, xiquijto ama iniixpa ni huehue tacame cati mosehuíaj nica para nochi quimatise. Pampa ta tiiteixmatca cati más nechca huan yeca achtohui tijpiya tanahuatili para tijcohuilis ital sinta tijnequi. Pero sinta amo tijnequi tijcohuas, techilhui ama, pampa teipa quinamiqui para na nijcohuas. </div>
<div class='p'>Huan iteixmatca tananquili huan quiilhui Booz: </div>
<div class='p'>―Nijnequi nijcohuas. </div>
<div class='p'>
<span class="verse" id="RT4_5">5&#160;</span>Huajca Booz quiilhui: </div>
<div class='p'>―Nojquiya xiquelnamiqui sinta tijcohuas nopa tali, monequi timocuilis Rut, nopa cahualtzi cati huala ten tali Moab. Quej nopa ne tali noja mocahuas ica itoca nopa mijcatzi huan quema anquipiyase se conet, quihuicas itoca nopa mijcatzi huan quiselis ital. </div>
<div class='p'>
<span class="verse" id="RT4_6">6&#160;</span>Huan quema iteixmatca quicajqui ni tamanti, tananquili: </div>
<div class='p'>―Sinta quej nopa, amo huelis nijcohuas yon amo hueli nimocuilis Rut, pampa monequisquía niquinquixtilis cati elisquía iniaxca nonelconehua para niquincahuilis coneme cati tacatise. Pero sinta ta tijnequi tijcohuas, nimitzpanoltilía nopa tanahuatili para xijcohua. </div>
<div class='p'>
<span class="verse" id="RT4_7">7&#160;</span>Ipan nopa tonali ipan tali Israel momajtoyaj quema se quinamacayaya se tali o se quimacayaya seyoc tanahuatili para quicohuas se tali, huajca nopa tanamacaquet moquixtiliyaya se itecac huan quimacayaya ne seyoc. Huan yeca, 
<span class="verse" id="RT4_8">8&#160;</span>iteixmatca Booz moquixtili itecac huan quimactili Booz, huan quiilhui: </div>
<div class='p'>―Ta xijcohua nopa tali. </div>
<div class='p'>
<span class="verse" id="RT4_9">9&#160;</span>Huajca Booz quinilhui nopa tayacanani huan nochi cati mosentilijtoyaj nopona: </div>
<div class='p'>―Ama nochi antestigos para nijcohuilía Noemí nopa tali cati elqui iniaxca Elimelec, Quelión huan Mahlón. 
<span class="verse" id="RT4_10">10&#160;</span>Nojquiya antestigos para nimocuilía Rut cati huala tali Moab para elis nosihua, yaya cati icahual Mahlón. Quej nopa yaya hueli quipiyas se oquichpil cati quihuicas itoca ihuehue cati mijqui huan quiselis ital nica. Ama antestigos. </div>
<div class='p'>
<span class="verse" id="RT4_11">11&#160;</span>Huan nopa huehue tacame huan nochi cati nopona itztoyaj tananquilijque: </div>
<div class='p'>―Quena, tojuanti titestigos. ¡TOTECO ma quichihuas nopa sihuat cati calaquis ipan mochaj ma eli quej tohuejcapan nanahua Raquel huan Lea, pampa nochi tiisraelitame tihualajque ten inijuanti! Huan ta xieli se hueyi tacat ipan altepet Belén huan nochi ma camanaltica para mitztepanitase. 
<span class="verse" id="RT4_12">12&#160;</span>TOTECO ma mitzmaca miyac moconehua ica nopa sihuat para anquinpiyase miyac amoixhuihua quej quinpixqui Fares cati elqui icone Tamar huan Judá. </div>
<div class='p'>
<span class="verse" id="RT4_13">13&#160;</span>Huajca quej nopa elqui quema Booz mocuili Rut para elis isihua. Huan teipa Booz ihuaya mocajqui Rut, huan TOTECO quintiochijqui, huan Rut quitacatilti se piloquichpiltzi. 
<span class="verse" id="RT4_14">14&#160;</span>Huan sihuame ipan nopa altepet quiilhuiyayaj Noemí: </div>
<div class='p'>―¡Ma tijhueyichihuaca TOTECO pampa ama mitzmacatoc se moixhui para mitzmocuitahuis! ¡Moixhui ma eli se hueyi tacat ipan tali Israel! 
<span class="verse" id="RT4_15">15&#160;</span>Moyex Rut mitzicnelía huan mitzpalehuijtoc más huan amo quej miyac telpocame. Mitzmacatoc se moixhui cati mitzchicahualismacas huan mitzpalehuis quema ya tielis tinanatzi. </div>
<div class='p'>
<span class="verse" id="RT4_16">16&#160;</span>Huan Noemí quimocuitahui nopa piloquichpiltzi ica paquilisti quej elisquía icone. 
<span class="verse" id="RT4_17">17&#160;</span>Huan quema icalnechcahua Noemí quiitaque, quiijtojque: </div>
<div class='p'>―¡Tacajtoc se icone Noemí! </div>
<div class='p'>Huan quitocaxtalijque Obed. Huan Obed moscalti huan elqui itata Isaí huan ihueyi tata David. </div>
<div class='s'>Ihuejcapan tatahua David </div>
<div class='p'>
<span class="verse" id="RT4_18">18&#160;</span>Ya ni inintoca iteipan ixhuihua Fares cati itztoya huejcajquiya huan cati elqui ihuejcapan tata Booz. </div>
<div class='q'>Fares quipixqui icone itoca Hezrón, </div>
<div class='q'>
<span class="verse" id="RT4_19">19&#160;</span>huan teipa Hezrón quipixqui icone cati itoca Ram. </div>
<div class='q'>Ram moscalti huan quipixqui icone cati itoca Aminadab. </div>
<div class='q'>
<span class="verse" id="RT4_20">20&#160;</span>Teipa Aminadab moscalti huan quipixqui icone cati itoca Naasón. </div>
<div class='q'>
<span class="verse" id="RT4_21">21&#160;</span>Teipa Naasón quipixqui icone cati itoca Salmón. </div>
<div class='q'>Huan Salmón motacachijqui huan quipixqui icone cati itoca Booz. </div>
<div class='q'>Huan Booz moscalti huan quipixqui nopa conet cati itoca Obed. </div>
<div class='q'>
<span class="verse" id="RT4_22">22&#160;</span>Huan teipa Obed motacachijqui huan quipixqui icone cati itoca Isaí. </div>
<div class='q'>Huan Isaí motacachijqui huan quipixqui icone cati itoca David.</div><div class="footnote">
<hr />
<aside epub:type='footnote' id="FN1"><p class="f"><a class="notebackref" href="#RT1_1"><span class="notemark">*</span> 1:1</a>
 <span class="ft">1:1 Belén nojquiya itoca Efrata.</span></p></aside>

<hr />
</div>
</div></body></html>
