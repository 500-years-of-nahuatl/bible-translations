<!DOCTYPE html>
<html xmlns="http://www.w3.org/1999/xhtml" xmlns:epub="http://www.idpf.org/2007/ops" lang="nhg" dir="ltr">
<head>
<meta charset="UTF-8" />
<link rel="stylesheet" href="epub.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width, height=device-height"/>
<title>El Nuevo Testamento en nahuatl de Tetelcingo 1 Piero 1</title>
</head>
<body dir='ltr'>
<ul class='tnav'>
<li><a href='index.xhtml'>1 Piero</a></li>
</ul><ul class='tnav'><li><a href='1PE.xhtml#P11_0'>1</a></li>
<li><a href='1PE.xhtml#P12_0'>2</a></li>
<li><a href='1PE.xhtml#P13_0'>3</a></li>
<li><a href='1PE.xhtml#P14_0'>4</a></li>
<li><a href='1PE.xhtml#P15_0'>5</a></li>
</ul>

<div class='main' id='P10_0'>

<div class='mt2'>Cörta tli primiero oquejcuelo </div>
<div class='mt'>SAN PIERO  </div>
<div class='psalmlabel' id='P11_0'> 1</div>
<div class='p'>

<span class="verse" id="P11_1">1&#160;</span>Naja nePiero, que necaca netlateotitlantle de Jesucristo. Nemiechejcuelfea ini cörta para nemejua tli Deus onemiechixpejpenque, tli nencuasemantecate bejca de nemopuieblo, hua öxö nencate pa inu estados de Ponto, Galacia, Capadocia, Asia, hua Bitinia. 
<span class="verse" id="P11_2">2&#160;</span>Deus onemiechixomatque antes de cuöc nentlöcantene, hua ejqueu onemiechixpejpenque, hua tieEspíritu onemiechyectelejque. Hua ejqueu nentieneltocaque Jesucristo hua por tieyesojtzi onemiechchepöjque. </div>
<div class='p'>Tiefavur Deus hua neyulsiebelestle ma momeyaquelicö ca nemejua. </div>
<div class='s'>Nemöchealestle tli ayec tlames </div>
<div class='p'>
<span class="verse" id="P11_3">3&#160;</span>Ma tetieyectieniehuacö Deus tieTajtzi de toTlöcatzintle Jesucristo. Por tiemeyac tlöocolteles yejuatzi otiechchihualtejque para tetlöcatque ocsajpa. Ejqueu cuale tecpeasque sente nemöchealestle tli abele tlames, porque oyulebihuac Jesucristo de intzölö mimejque. 
<span class="verse" id="P11_4">4&#160;</span>Hua öxö nemiechchea ompa elfecac inu sösantle tli nemohuöxcatisque, tli abele palöne nimpor abele mepetzoneloa nimpor abele peline, tli ompa momalfejteca. 
<span class="verse" id="P11_5">5&#160;</span>Pues Deus nemiechmalfiluteca nemejua, porque nemoneltoca. Ejqueu, yejuatzi iloac listo para tiechejtetisque ipan sölúltimo tunale quiene nemiechmöquextisque. </div>
<div class='p'>
<span class="verse" id="P11_6">6&#160;</span>Por inu noso nemejua nenpöctecate lalebes, mösque beles conbenierebe que por quiesque tiempo nenquesufrirojtecate meyac sösantle. 
<span class="verse" id="P11_7">7&#160;</span>Porque nemoneltoqueles icaca quieme oro tli giente quetlölea ipa tletzintle para quejtasque tlö nochaja oro icaca. Hua nemoneltoqueles, que cache balierebe que inu oro tli cuale polebes, nuyejque conbenierebe ma moproböro. Pos nemoneltoqueles moproböroa por inu sösantle tli nenquesufrirojtecate para ma niese que cuale icaca. Ejqueu <a href='#FN1' epub:type='noteref' class='noteref'>*</a>giente tiechamöhuasque hua tieyectieniehuasque Jesucristo cuöc hualiloas. 
<span class="verse" id="P11_8">8&#160;</span>Nemejua nentietlasojtla mösque ayec nentieijtaque, hua nemoneltoca tieca. Por inu, mösque öxö amo nentieyejta, pero nenpajpajpöque lalebes, hasta que abele nenquepoa ca tlajtulme de inu pajpöquelestle, porque ica quieme inu pajpöquelestle tli icaca ompa tlaniextelestle. 
<span class="verse" id="P11_9">9&#160;</span>Hua de inu maniera nenquepea inu nemöquextelestle de nemoölma, pues para inu nemoneltoca. 
<span class="verse" id="P11_10">10&#160;</span>Desde pa nieca tiempo inu tlayulepantejque oquepoaya por tietlajtultzi Deus quiene Deus quechihualusquea tiefavur ca tejua. Yejua tlayulepantejque oquepensöroöya hua oquetiemoöya lalebes para casojcömatesque inu nemöquextelestle. 
<span class="verse" id="P11_11">11&#160;</span>Oquenejnequeya quematesque ipa tlin tiempo o noso tlin tunale mochihuasquea inu sösantle tli tieEspíritu de Cristo quenmachestiloöya. Pues yejuatzi oquenpubeliloöya desde pa nieca tiempo de quiene Cristo quesufrirurusquea tlimach, hua de quiene sötiepa quepealusquea tietlaniexteles. 
<span class="verse" id="P11_12">12&#160;</span>Hua Deus quenmejtetejque que inu sösantle amo uyesquiöya para yejua tlöcamo cache uyesquea para tejua. Hua öxö ye nenquemate de inu sösantle. Nemiechmachestejque inu niecate tli tlanunutzque de inu cuale tlamachestlestle. Yejua tlanunutzaya ca tiechecöhuales Espíritu Sönto öque Deus tiehualtitlanuc desde ompa elfecac. Hasta inu öngeles quenejneque queyequejtasque cuale ini nönca sösantle. </div>
<div class='s'>Ma teyecö teyecteque ipa noche tli tecchihua </div>
<div class='p'>
<span class="verse" id="P11_13">13&#160;</span>Por inu xomopreparörucö para lo que tli nenquechihuasque. Xenemecö cuale, hua xeccheacö cuale tiefavur Deus tli nemiechmacasque cuöc niexihuas Jesucristo. 
<span class="verse" id="P11_14">14&#160;</span>Xeyecö quiename tiepelhua tli tlaneltocaneme. Ayecmo xenemecö quiename pa nieca tiempo cuöc ayemo nenquemateya tietlajtultzi Deus, hua sa nenquechihuaya tli nenquenejnequeya. 
<span class="verse" id="P11_15">15&#160;</span>Pero öxö pa noche tli nenquechihua xeyecö xeyecteque, quiename yejuatzi öque onemiechnutzque iloac yectec. 
<span class="verse" id="P11_16">16&#160;</span>Pues tlajcuelulpanca: “Xeyecö xeyecteque, porque naja neyectec”. </div>
<div class='p'>
<span class="verse" id="P11_17">17&#160;</span>Hua yejuatzi öque nentiecuitea “toTajtzi”, yejuatzi tlajuscöruro san quiene itlachihual tlöcatl, hua amo tlachecuaejtalo. Por inu ma xetiemabelicö pa noche tunalte de nemonemeles necö ipan tlöltecpactle. 
<span class="verse" id="P11_18">18&#160;</span>Pues nenquemajmate que Deus onemiechcujque para ma ayecmo xenemecö inu nemelestle que amo quepea proviecho, quiename onenquetzecojque de nemotötajua. Amo otiechcujque ca oro nimpor ca plöta, pues inu sösantle tlames. 
<span class="verse" id="P11_19">19&#160;</span>Cache otiechcujque ca yestle tli otiecostöro lalebes, ca yestle quiename iyeso de sente calnielojconetzi intiero cuale, hua sin niontle tli quepoloa. Quejtusneque, otiechcujque ca tieyesojtzi Cristo. 
<span class="verse" id="P11_20">20&#160;</span>Yejuatzi quematiloöya desde ca opie tlöltecpactle que mecoasqueya topampa, pero hasta öxö, ipa itlamejyo tunalte, oneniextiluco para tejua. 
<span class="verse" id="P11_21">21&#160;</span>Tejua por yejuatzi toneltoca ca Deus, öque tieyulebitiluc de intzölö mimejque, hua otiemacuc tietlaniexteles. Ejqueu oquechijque para ma toneltocacö tieca Deus hua ma tetiechixtacö yejuatzi hua amo ocsente. </div>
<div class='p'>
<span class="verse" id="P11_22">22&#160;</span>Pues ye nenqueneltoca de lo que tlin melöhuac, hua de inu maniera nenquechepöjque nemoölma. Ejqueu nemotlasojtlasque de melöhuac entre nemejua tli nenicnijte nencate. Por inu, xomotlasojtlacö lalebes ca noche nemoyulo. 
<span class="verse" id="P11_23">23&#160;</span>Pues nemejua ye onentlöcatque ocsajpa. Amo solamiente nentlöcatque de sösantle tli sa tlame hua meque, tlöcamo nentlöcatque de tietlajtultzi Deus, tli neme hua ayec tlame. 
<span class="verse" id="P11_24">24&#160;</span>Porque tlajcuelulpanca: </div>
<div class='q'>Noche giente cajcate quiename xebetl, </div>
<div class='q'>hua noche inchecöhuales quiename ixucheyo xebetl. </div>
<div class='q'>
<span class="verse" id="P11_25">25&#160;</span>Xebetl huajhuöque, ixucheyo chayöbe, </div>
<div class='q'>pero tietlajtultzi Tlöcatzintle bejcöbes semejcac. </div>
<div class='p'>Hua inu tietlajtultzi de tli tlajtlajtoa icaca inu tlajtule de cuale tlamachestelestle tli onenquecajque.  </div>
<div class='psalmlabel' id='P12_0'> 2</div>
<div class='p'>
<span class="verse" id="P12_1">1&#160;</span>Por inu, xejcöhuacö tlacajcayöhuaquelestle hua noche ocseque sösantle tli amo cuale. Amo xeyecö de ume nemoxöyac, hua amo xomoxicucö, hua xejcöhuacö noche tlajtulme tli amo cuale. 
<span class="verse" id="P12_2">2&#160;</span>Cache xeyecö quieme pelantzetzi tli quemach otlöcatque. Xequeliebicö lalebes tietlajtultzi Deus, tli amo quepea niontle tli tlacajcayöhua hasta cöne momöquextis. Yaja icaca quiename nochaja lieche cuale tli lalebes queliebea pelantzetzi. Pues por medio de tietlajtultzi cuale mobepöhuas nemoölma. 
<span class="verse" id="P12_3">3&#160;</span>Pues ye nenquematque que cuale iloac Tlöcatzintle. </div>
<div class='s'>Cristo iloac quieme sente tietetu tli neme </div>
<div class='p'>
<span class="verse" id="P12_4">4&#160;</span>Yejuatzi iloac quieme sente tietetu tli neme, tli giente de melöhuac oquetlabielcöjque, pero Deus quixpejpenque, hua para yejuatzi lalebes balierebe. Hua cuöc tejua topachoa tietlac Tlöcatzintle, 
<span class="verse" id="P12_5">5&#160;</span>tejua nuyejque tecate quiename teme tli tenentecate, tli Deus tiechtlölilo ipa tepöntle de sente teocale espiritual. Nuyejque tiechchihualtilo ma teyecö tetieteopexcötzetzihua yecteque, para ma tetlabentlölicö de inu bentle espiritual tli Deus cuale queselisque por Jesucristo. 
<span class="verse" id="P12_6">6&#160;</span>Pues tlajcuelulpanca: </div>
<div class='q'>Xequejtacö: naja nectlölis ipa Sión sente tietetu de esquiniero tli naja nequexpejpe, tli lalebes balierebe, </div>
<div class='q'>hua öque moneltoca ca yaja ayec mopejpinöjtis. </div>
<div class='m'>
<span class="verse" id="P12_7">7&#160;</span>Para tejua tli toneltoca inu tietetu lalebes balierebe, pero para niecate tli amo moneltoca mocumpliroa ini nönca tli tlajcuelulpanca: </div>
<div class='q'>Inu tietetu tli calchihuaneme oquetlabielcöjque, </div>
<div class='q'>yaja mismo inu tietetu öxö omochihuaco esquiniero principal. </div>
<div class='m'>
<span class="verse" id="P12_8">8&#160;</span>Nuyejque mocumpliroa tli tlajcuelulpanca ejqueyi: </div>
<div class='q'>Tietetu tli ica moteputlamejque, </div>
<div class='q'>hua tietebiebentzi tli quenchihualtea ma betzecö. </div>
<div class='m'>Pues niecate tli amo moneltoca moteputlamea por que amo queneltoca cuale tlajtule. Pos para inu quentlölejque Deus, para ma moteputlamicö. 
<span class="verse" id="P12_9">9&#160;</span>Pero tejua tecate tegiente tli Deus tiechixpejpenque, tecate sente grupo de tetieteopexcötzetzihua de yejuatzi öque iloac torey. Tecate sente nación yectec, sente puieblo tli tetiehuöxcahua Deus, para ma totech niese tiechecöhuales. Pues yejuatzi tiechnutzque para ma tequisacö de ijtec tlajtlayohuaquelestle hua ma tecalaquecö ipa tietlaniexteles tli lalebes cuale. 
<span class="verse" id="P12_10">10&#160;</span>Pa nieca tiempo amo sa de sie puieblo teyejyeya, pero öxö tonochtie tecate tetiepuieblo de Deus. Oyeya ayemo tiechecnuejtaloöya Deus, pero öxö ye otiechmacaque tieicnuejteles. </div>
<div class='s'>Ma toportörucö cuale por tiepampa Tlöcatzintle </div>
<div class='p'>
<span class="verse" id="P12_11">11&#160;</span>Notlasojcöicnihua, nemiechtlötlajtea, siendo que nencate nenestranjieros hua amo de necö tlöltecpactle nencate, xomoxelucö de sösantle tli amo cuale tli queliebea tonacayo. Ini nöncate sösantle cate encuntra toölma. 
<span class="verse" id="P12_12">12&#160;</span>Xomoportörucö cuale intzölö tlöltecpactlöca, para que cuöc quetiemoa canajyetla para nemiechtieelfisque quiename tlö nenyejyene nentlöca amo nencualteque, cache quejtasque nemotlachihual tlin cuale, hua tieyectieniehuasque Deus ipan tunale cuöc yejuatzi neniextilus ca yejua. </div>
<div class='p'>
<span class="verse" id="P12_13">13&#160;</span>Xomosujetörucö tiepampa Tlöcatzintle ca noche tlajtoönejme tli quentlölea tlöltecpactlöca. Xomosujetörucö ca inu emperador o noso rey, tli quepea cache meyac checöhualestle que ocseque, 
<span class="verse" id="P12_14">14&#160;</span>hua nuyejque ca cubernadurte. Pues inu rey quentlölea cubernadurte para ma quencastecörucö niecate tlöca tli amo cualteque, hua nuyejque para ma quenyectieniehuacö niecate tli quechihua tlin cuale. 
<span class="verse" id="P12_15">15&#160;</span>Porque ini nönca icaca lo que tli quenequihua Deus, que inu niecate tuntojte que amo tli quemajmate ma xequencamatzacuacö ca nemotlachihual cuale tli yejua quejtasque. </div>
<div class='p'>
<span class="verse" id="P12_16">16&#160;</span>Nencate nenlibres, pero amo xequejtucö que “Ye tecate telibres; hua por inu cuale tecchihuasque tlin amo cuale”. Cache xomoportörucö quieme esclavos de Deus. 
<span class="verse" id="P12_17">17&#160;</span>Xequenrespetörucö innochtie. Xequentlasojtlacö tocnihua. Xetiemabelicö Deus. Xecrespetörucö inu emperador. </div>
<div class='s'>Cristo tiechmacatiejque sente ejiemplo de quiene ma tecsufrirucö </div>
<div class='p'>
<span class="verse" id="P12_18">18&#160;</span>Nemejua tli nenquentequepanoa, xequenneltocacö nemopatrones ca noche respieto. Amo sa xequenneltocacö tlin cualtientlöca, tlöcamo nuyejque niecate tli amo cuale nemiechtratöroa. 
<span class="verse" id="P12_19">19&#160;</span>Pues ini nönca icaca cuale, tlö canajyeca quexicus sufrimientos tli amo quenmeresieroa, ipampa quemate que Deus iloac itlac. 
<span class="verse" id="P12_20">20&#160;</span>Pues tlö nemejua nenquechihua canajyetla amo cuale, hua por inu nemiechcastecöroa, hua nenquexicoa, ¿tli proviecho nenquepea? Pero tlö nenquechihua tlin cuale, hua giente nemiechchibelea tlin amo cuale, hua nenquexicoa, ini nönca quecualejtalo Deus. 
<span class="verse" id="P12_21">21&#160;</span>Pues para ini nönca Deus onemiechnutzque, para ma xecchihuacö cuale hua para ma xecsufrirucö. Porque nuyejque Cristo oquesufrirojque nemopampa, hua onemiechmacatiejque sente ejiemplo, para ma xecchihuacö quiename yejuatzi oquechijque. 
<span class="verse" id="P12_22">22&#160;</span>Yejuatzi ayec otlajtlaculuc, hua ayec otlacajcayöhualuc. 
<span class="verse" id="P12_23">23&#160;</span>Cuöc tiepöpöcaque yejuatzi amo quencuepeliluc; cuöc quesufriruroöya, amo quentlacaquitejque, tlöcamo cache nemöctiluc tieca Deus, öque tlayecjuscöruro quiene ca conbenierebe. 
<span class="verse" id="P12_24">24&#160;</span>Cristo mismo oquetlaxtlöjque por totlajtlacul ipa tiecuierpo ipan coruscuabetl, para que tejua ma ayecmo tetlajtlacucö, quiename sente mejque ayecmo tlajtlacoa, hua para ma tenemecö ca yectelestle. 
<span class="verse" id="P12_25">25&#160;</span>Pues tejua pa nieca tiempo otoxelotöya quiename calnielojte, pero ye otocuejque tieca Cristo, öque iloac quiename calnielojpexque tli quixutilo toölma.  </div>
<div class='psalmlabel' id='P13_0'> 3</div>
<div class='s'>Quiene ma tenemecö tli tecpejpea tonömec noso tosohua </div>
<div class='p'>
<span class="verse" id="P13_1">1&#160;</span>Ejqueu nuyejque nemejua, sohuame, xomosujetörucö ca nemonajnömecua. Ejqueu tlö canajyeca inömec de sente de nemejua amo queneltoca tietlajtultzi Deus, cuale moneltocas ipampa quejtas itlachihual de isohua, mösque amo quecaque tlajtule. 
<span class="verse" id="P13_2">2&#160;</span>Pues quejtas quiene moportöroa isohua yectec hua ca respieto. 
<span class="verse" id="P13_3">3&#160;</span>Hua cuöc nemoyecchejchihua, majcamo iye de sösantle quiename teposcuajme hua öniyojte pateyojque quiename de oro, o noso de nemotlaquie lalebes pateyo, o noso nemoxoniepalfisque para nemochamöhuasque. Pues noche inu sösantle sa niese ca pane. 
<span class="verse" id="P13_4">4&#160;</span>Cache cuale, nemojtecopa xomoyecchejchihuacö ipa nemoyulo, ca inu sösantle tlin cuale hua tli amo tlame, de que nenyesque cuale hua amo nemomösebisque. Pues para Deus lalebes cuöcualtzi hua balierebe lalebes ini nönca sösantle. 
<span class="verse" id="P13_5">5&#160;</span>Pues ipa nieca tiempo ejqueu moyecchejchijque inu sohuame yecteque, tli omömöchixtaya ca Deus. Pues yejua omosujetörojque ca innajnömecua. 
<span class="verse" id="P13_6">6&#160;</span>Por ejiemplo, Sara oqueneltocac inömec, Abraham, hua oquejtoöya “Tlöcatzintle” cuöc quenutzaya. Hua nemejua nenyesque quiename yaja, tlö nenquechihuasque tlin cuale hua amo nemomajtisque de niontle. </div>
<div class='p'>
<span class="verse" id="P13_7">7&#160;</span>Nuyejque ejqueu nemejua, tlöca, xecmatecö nenquecomprendierusque de nemosojsohuöhuö, hua xequentratörucö cuale ca respieto. Pues sohuatl amo icaca checöhuac quiename tlöcatl, hua nuyejque yejua sohuame quepea inu nemelestle tli Deus tiechmacaque, quiename nenquepea nemejua. Tlö ejqueu nenquechihuasque, niontle quetzacuelis nemotlajtlötlajteles. </div>
<div class='s'>Cuale tocnupel tlö tecsufriroa por tecchijteca tlin cuale </div>
<div class='p'>
<span class="verse" id="P13_8">8&#160;</span>Öxö, xeyecö de acuierdo nemonochtie. Xecmachelicö lo que tli nemocnihua quemachelea, hua xequentlasojtlacö. Hua xomotlöocolticö tlö canajyetla impa mochijteca. 
<span class="verse" id="P13_9">9&#160;</span>Cuöc giente nemiechchibelea tlin amo cuale, amo xequencuepelicö ca tli amo cuale. Cuöc nemiechpöpöca, amo xequencuepelicö lo mismo; cache cuale xequenbendesirucö. Pues para inu otiechnutzque Deus, para tecselisque tiebendeseyu. 
<span class="verse" id="P13_10">10&#160;</span>Pues: </div>
<div class='q'>Öque queneque nemes ca pöquelestle </div>
<div class='q'>hua queneque nemes ipa tunalte cuajcuale, </div>
<div class='q'>ma quemalfe icamac para majcamo quejto tli amo cuale, </div>
<div class='q'>hua inenepil majcamo tlacajcayöhua. </div>
<div class='q'>
<span class="verse" id="P13_11">11&#160;</span>Ma monencuaxelo de tli amo cuale, </div>
<div class='q'>ma quechihua tlin cuale. </div>
<div class='q'>Ma seme quetiemojta siebelestle ca innochtie, </div>
<div class='q'>hua cöne ye queniexte ma quetoca. </div>
<div class='q'>
<span class="verse" id="P13_12">12&#160;</span>Porque Tlöcatzintle impa quejtalo yecteque, </div>
<div class='q'>hua quecaquihua intlötlajteles. </div>
<div class='q'>Pero iloac incuntra de niecate tli quechihua tli amo cuale. </div>
<div class='p'>
<span class="verse" id="P13_13">13&#160;</span>Hua tlö nemodedicöroa nenquechihuasque tlin cuale, ¿öque nemiechchibelis amo cuale? 
<span class="verse" id="P13_14">14&#160;</span>Pero mös cana nenquesufrirusque ipampa nenquechihua tlin cuale, pero cuale nemocnupel. Hua amo xomomajticö de lo que tli yejua quenmajtea, nimpor amo xomotequepachucö. 
<span class="verse" id="P13_15">15&#160;</span>Pero xetieteochihuacö toTlöcatzintle Cristo ipa nemoyulo. Hua seme xeyecö listos para nentlanönquelisque cuöc yeca nemiechtlajtlanea quiene nenquepea inu nemöchealestle. Hua amo xetlanönquelicö ca chamöbelestle tlöcamo ca cuale hua ca respieto. 
<span class="verse" id="P13_16">16&#160;</span>Xenemecö cuale para que amo nenquepeasque niontle tli nemiechpinöjtis ipa nemoyulo, para que niecate tli nemoca tlajtoa pinöhuasque de intlajtul porque innochtie quematesque que nemonemeles tieca Cristo ica cuale. 
<span class="verse" id="P13_17">17&#160;</span>Pues tlö Deus quenequihua ma tecsufrirucö por lo que tlin cuale tecchijque, cache cuale ma ejqueu iye. Pero majcamo iye que tecsufrirusque por canajyetla tli amo cuale otecchijque. 
<span class="verse" id="P13_18">18&#160;</span>Porque Cristo nuyejque oquesufriro tiecoco ipampa tlajtlacule. Mösque yejuatzi iloac yectec, omecoac nemopampa nemejua tli amo nenyejyeya nenyecteque, para onemiechpachojque tieca Deus. Omec tiecuierpo, pero oyulebihuac por tieespíritu. 
<span class="verse" id="P13_19">19&#160;</span>Ca tieespíritu nuyejque obiloac hua oquennunutzque inu niecate espíritus tli tzajtzactaya. 
<span class="verse" id="P13_20">20&#160;</span>Yejua cate tli pa nieca tiempo cuöc nemeya Noé, amo tieneltocaque Deus. Amo tieneltocaque mösque yejuatzi quenchealoöya lalebes, ipa noche inu tiempo cuöc Noé quechejchijtaya inu örca noso börcobiebe. Sa quiesquete gientes, sa checuieye gientes momöquextejque ijtec inu örca ipa ötzintle. 
<span class="verse" id="P13_21">21&#160;</span>Ejqueu tomöquextea tejua ca ötzintle, quejtusneque cuöc tocuötiequea. Amo tomöquextea ipampa tajöltea cuöc tocuötiequea, tlöcamo ipampa tetietlajtlanelea Deus ma quechepöhuacö toyulo ipampa oyulebihuac Cristo, para que ejqueu totlajtlacul ayecmo tiechpejpinöjtis. 
<span class="verse" id="P13_22">22&#160;</span>Yejuatzi Cristo ye otlejcoac elfecac, hua iloac ca tiemöyecmö Deus, hua noche öngeles hua noche espíritus tli quepejpea checöhualestle tieneltoca.  </div>
<div class='psalmlabel' id='P14_0'> 4</div>
<div class='s'>Ma tequenpaliebicö tocnihua ca inu beletelestle tli Deus tiechmacalo </div>
<div class='p'>
<span class="verse" id="P14_1">1&#160;</span>Por inu, siendo que Cristo oquesufrirojque ipa tiecuierpo, xecpensörucö nemejua quiename yejuatzi oquepensörojque; pues öque ye oquesufriro ipa icuierpo ayecmo tlajtlacus. 
<span class="verse" id="P14_2">2&#160;</span>De inu maniera ipa nönca tiempo tli polebe de tonemeles majcamo xenemecö quiename queneque tonacayo, tlöcamo quiename quenequihua Deus. 
<span class="verse" id="P14_3">3&#160;</span>Pues ipa inu tiempo tli ye opanuc ye nenquechijque meyac inu sösantle tli quecualejta quechihuasque tlöltecpactlöca. Nennemeya quieme bisiosos, hua nenqueliebiöya sösantle amo cuale. Nenyejyeya nentlöhuöncötzetzi, hua nenquecualejtaya elfeme cöne chajchalöne lalebes. Hua nencojconiya lalebes, hua nenquenteochihuaya ixniehualojme, que amo conbenierebe öque quechihuas. 
<span class="verse" id="P14_4">4&#160;</span>Niecate giente quetietzöbea que nemejua ayecmo nenqueneque nenyösque ca yejua para nenquechihuasque noche inu sösantle amo cuale, hua nemiechpöpöca. 
<span class="verse" id="P14_5">5&#160;</span>Pero yejua quetiemacasque cuienta ca yejuatzi öque iloac listo para tlajuscörusque inca innochtie gientes. Pues quenjuscörusque tli neme hua nuyejque tli ye omejmejque. 
<span class="verse" id="P14_6">6&#160;</span>Pues niecate tli ye omejmejque oquecajque inu cuale tlamachestelestle, para que ejqueu ma neme inespíritu, quiename nemoa Deus, mösque omec incuierpo quiename meque incuierpo de noche giente. Pues Deus oquejtojque ma ejqueu iye. </div>
<div class='p'>
<span class="verse" id="P14_7">7&#160;</span>Pero itlamejyo noche sösantle ye aseteca. Por inu, xecyecpensörucö nemejua, hua xomodedicörucö ca nemotlötlajteles. 
<span class="verse" id="P14_8">8&#160;</span>Cache de noche sösantle, xomotlasojtlacö lalebes entre nemejua, pues tlasojtelestle quepojpoloa meyac tlajtlacule. 
<span class="verse" id="P14_9">9&#160;</span>Xomocaluticö entre nemejua sin que nemoquejörusque. 
<span class="verse" id="P14_10">10&#160;</span>Cöra sente de nemejua ma quenpaliebe icnihua ca inu beletelestle tli oquesele de Deus. Quiename sente encargödo que cuale quexiexeloa iteque, nemejua xecusörucö cuale inu beletelesme tli Deus nemiechmacaque cara sente de nemejua. 
<span class="verse" id="P14_11">11&#160;</span>Cuöc tlanunutzas yeca de nemejua, itlajtulhua ma yecö quieme tietlajtultzi Deus. Cuöc canajyeca tlapaliebis, ma quechihua ca inu checöhualestle tli Deus quetiemacalo. Ejqueu ma quepeacö Deus yectieniebelestle ipa noche sösantle por medio de totieJesucristo, öque quepealo yectieniebelestle hua checöhualestle nochepa. Ma ejqueu iye. Amén. </div>
<div class='s'>Cuale tocnupel tlö tiechpöpöca porque tecate de Cristo </div>
<div class='p'>
<span class="verse" id="P14_12">12&#160;</span>Notlasojcöicnihua, amo xectiezöbicö de inu sösantle tli nemopa yebitz, tli nenquesufrirusque para ma niese que ica cuale nemoneltoqueles. Amo xecpensörucö que yaja tietzöbetl. 
<span class="verse" id="P14_13">13&#160;</span>Cache xepajpöquecö porque nenquesufrirojtecate lo mismo que oquesufrirojque Cristo, hua de inu maniera nuyejque nemopöctisque hua nenpajpöquesque lalebes cuöc niexihuas ca tlaniextelestle. 
<span class="verse" id="P14_14">14&#160;</span>Tlö giente nemiechpöpöca ipampa nencate de Cristo, cuale nemocnupel, pues yejuatzi Espíritu de Deus, öque quepealo tlaniextelestle, iloac nemotlac. 
<span class="verse" id="P14_15">15&#160;</span>Cuöc yeca de nemejua quesufriroa, majcamo iye porque otlamecte o noso otlachtec, o noso oquechi tli amo cuale, o noso omocalacte ipa asuntos de ocseque giente. 
<span class="verse" id="P14_16">16&#160;</span>Pero tlö canajyeca quesufriroa ipampa icaca cristiano, majcamo quepinöhua, cache ma tiechamöhua Deus ipampa icaca cristiano porque moneltoca tieca Cristo. </div>
<div class='p'>
<span class="verse" id="P14_17">17&#160;</span>Pues ye oasec tiempo de que Deus ye quepiehualtisque tlajuscörurus, hua cachto tiechjuscörusque tejua tli tecate de tiefamilia. Pero tlö ejqueu quepiehualtilo tlajuscöruro ca tejua, ¿quiene iyes intlamejyo de niecate tli amo queneltoca tiecuale tlamachesteles de Deus? 
<span class="verse" id="P14_18">18&#160;</span>Tlö </div>
<div class='q'>yecteque ca traböjo momöquextea, </div>
<div class='q'>¿tli noso quenpasörus tlajtlaculteque hua niecate tli amo quechihua cöso de Deus? </div>
<div class='m'>
<span class="verse" id="P14_19">19&#160;</span>Por inu, tlö nenquesufriroa quiene Deus quenequihua, xecsequirucö xecchijtacö tlin cuale, hua xetiemöcticö nemoölma ca Deus öque otiechchejchijque, pues yejuatzi iloac de confiönza.  </div>
<div class='psalmlabel' id='P15_0'> 5</div>
<div class='s'>Consiejos para tli creyentes </div>
<div class='p'>
<span class="verse" id="P15_1">1&#160;</span>Nemejua tli nencate nenbiebentztzi entre creyentes, nemiechtlajtulmacas. Pues naja nuyejque nebiebentzi, hua naja onequejtac quiene quesufrirojque Cristo. Hua naja nuyejque quieme nemejua necpeas pörte ipa tietlaniexteles Deus tli tiechejtetisque sötiepa. 
<span class="verse" id="P15_2">2&#160;</span>Xequenmixuticö tiegiente de Deus. Xequentlachilejtacö quieme tlö nenyene nencalnielojpexque de tiecalnielojua Deus. Amo xecpensörucö que yeca nemiechchihualtea ca fuiersa ma xecchihuacö inu tequetl, cache xecchihuacö porque nemejua ejqueu nenquenejneque nenquechihuasque. Xecchihuacö quiename Deus quenequihua. Xecchihuacö ca pöquelestle. Amo xecchihuacö para nenquetlönisque tomi, 
<span class="verse" id="P15_3">3&#160;</span>nimpor amo xecchihuacö quiename tlö yejyene nemohuöxcahua inu creyentes tli nenquemixutea. Cache cuale xeyecö nenejiemplos para que yejua cuale quechihuasque quieme nemejua nenquechihua. 
<span class="verse" id="P15_4">4&#160;</span>Entunses cuöc niexihuas öque cache bieyetzintle calnielojpexque iloac, nenqueselisque sente coruna de tlaniextelestle, tli amo tlames nimpor amo pelines. </div>
<div class='p'>
<span class="verse" id="P15_5">5&#160;</span>Nuyejque ejqueu nemejua tli ayemo nenbiebentzetzi, ma xomosujetörucö ca biebentzetzi. Hua nemonochtie nemejua xomopichaquicö entre nemejua mismo, para nemopaliebisque entre nemejua. Pues: </div>
<div class='q'>Deus neoponieruro ca niecate tli mochajchamöhua, </div>
<div class='q'>pero quenmacalo tiefavur ca niecate tli mopichaquea. </div>
<div class='m'>
<span class="verse" id="P15_6">6&#160;</span>Por inu xomopichaquicö tieixtla Deus, öque ca checöhualestle tequetihua totzölö. Hua yejuatzi nemiechchamöhuasque cuöc conbenierebes. 
<span class="verse" id="P15_7">7&#160;</span>Hua xejcöhuacö noche nemotequepachul tieca Deus, pues yejuatzi nemiechtlachililo. </div>
<div class='p'>
<span class="verse" id="P15_8">8&#160;</span>Xecyecpensörucö hua xomotlachilicö lalebes, porque inu nieca nemocontrörio, inu Diöblo, yajteneme quiename sente leyu tiemajte tli tzajtzeteneme hua quetiemojteneme öquenu yaja quecuös. 
<span class="verse" id="P15_9">9&#160;</span>Xomocuajpetzucö cuntra yaja, hua xomochecöhuacö ca nemoneltoqueles, pues nenquemajmate que pa ocseque pörtes de tlöltecpactle nemocnihua quesufrirojtecate iguöl quiename nemejua nuyejque. 
<span class="verse" id="P15_10">10&#160;</span>Deus, öque quetiemacalo tiefavur, öque nemiechnutzque para nenquepeasque pörte de tietlaniexteles tieca Cristo, yejuatzi, sötiepa de cuöc ye nenquesufrirojque tepetzi, ye nemiechcöhuasque intiero yecteque de nemonemeles, hua nemiechcuajpetzusque hua nemiechchecöhualus. 
<span class="verse" id="P15_11">11&#160;</span>Yejuatzi ma quepeacö checöhualestle nochepa. Ma ejqueu iye. Amén. </div>
<div class='s'>Tlajpalulestle </div>
<div class='p'>
<span class="verse" id="P15_12">12&#160;</span>Nemiechtitlanelea ini nönca cörta ca Silvano, öque necpensöroa que yaja cuale tocni hua icaca de confiönsa. Amo meyactie tlajtulte nemiechejcuelfea; sa necnequeya nemiechtlajtulmacas hua nemiechpubeles que yaja ini nönca icaca de melöhuac lo que tli Deus otiechmacaque. Xomocuajpetzucö ipa ini nönca machestelestle. </div>
<div class='p'>
<span class="verse" id="P15_13">13&#160;</span>Inu grupo de creyentes tli cate necö Babilonia, öque Deus nuyejque oquennutzque, yejua nemiechtlajpaloa. Nuyejque nemiechtlajpaloa Mörcos, öque icaca quiename noconie. 
<span class="verse" id="P15_14">14&#160;</span>Xomopetzucö ca tlasojtelestle cuöc nemotlajpaloa. </div>
<div class='p'>Nemonochtie tli nencate tieca Cristo ma xecpeacö neyulsiebelestle.</div><div class="footnote">
<hr />
<aside epub:type='footnote' id="FN1"><p class="f"><a class="notebackref" href="#P11_7"><span class="notemark">*</span> 1:7</a>
 <span class="ft">Cuale nuyejque motradusirus: “nemiechchamöhuasque hua nemiechyectieniehuasque cuöc hualiloas Jesucristo”. </span></p></aside>

<hr />
</div>
</div></body></html>
