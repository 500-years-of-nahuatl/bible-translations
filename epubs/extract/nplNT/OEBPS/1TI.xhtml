<!DOCTYPE html>
<html xmlns="http://www.w3.org/1999/xhtml" xmlns:epub="http://www.idpf.org/2007/ops" lang="npl" dir="ltr">
<head>
<meta charset="UTF-8" />
<link rel="stylesheet" href="epub.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width, height=device-height"/>
<title>Itlajtol Totajtsi Dios 1 Timoteo 1</title>
</head>
<body dir='ltr'>
<ul class='tnav'>
<li><a href='index.xhtml'>1 Timoteo</a></li>
</ul><ul class='tnav'><li><a href='1TI.xhtml#T11_0'>1</a></li>
<li><a href='1TI.xhtml#T12_0'>2</a></li>
<li><a href='1TI.xhtml#T13_0'>3</a></li>
<li><a href='1TI.xhtml#T14_0'>4</a></li>
<li><a href='1TI.xhtml#T15_0'>5</a></li>
<li><a href='1TI.xhtml#T16_0'>6</a></li>
</ul>

<div class='main' id='T10_0'>

<div class='mt'>San Pablo sikinika kitlajkuililia n Timoteo  </div>
<div class='psalmlabel' id='T11_0'> 1</div>
<div class='s'>Pablo kitlajkuililia n Timoteo </div>
<div class='p'>

<span class="verse" id="T11_1">1&#160;</span>Ne Pablo, ni itlatitlanil Cristo Jesús ika itlanawatil Dios Totemakixti iwa Cristo Jesús, Akin itech timoyolchikawah. 
<span class="verse" id="T11_2">2&#160;</span>Nimitsontlajkuililia Timoteo, akin otimochiwako tinokone ken otikneltokak Cristo Jesús ijkuak ne onimitsmatilti itlajtol. Dios Totajtsi iwa Cristo Jesús Toteko mamitstlasojtlakah iwa mamitstiochiwakah iwa mamitsmakakah yolsewílistli. </div>
<div class='s'>Monextiskeh tlamachtijkeh tekajkayajkeh </div>
<div class='p'>
<span class="verse" id="T11_3">3&#160;</span>Ijkuak onia Macedonia, onimitstlatlaujti ximokawa Éfeso iwa xikinnawati sikimeh tlakah amo makitemachtikah ok se tlamachtílistli, 
<span class="verse" id="T11_4">4&#160;</span>nion makinkakikah tlájtolteh tekamanalwijkeh noso kenijki okichiwayah intatawah ijkuak onemiah. Noni san kichiwa mamokualanikah iwa amo techpalewiah matikchiwakah n tekitl non Dios otechnawati matikchiwakah ika tlaneltokálistli. </div>
<div class='p'>
<span class="verse" id="T11_5">5&#160;</span>Tlan axa nomechnawatijtok, nikneki xikajsikamatikah nonkipiah nonmotlasojtlaskeh ika nomoyolo chipawak, kemi tetlasojtlah akimeh kipiah intlalnamikilis iwa intlaneltokalis chipawak. 
<span class="verse" id="T11_6">6&#160;</span>Sikimeh yokikakajtejkeh nochi tlan kuali, iwa yomoixpolojkeh itech nonteh tlájtolteh non amitla impati. 
<span class="verse" id="T11_7">7&#160;</span>Yejwah kinekih kitemachtiskeh intlanawatil,<a href='#FN1' epub:type='noteref' class='noteref'>*</a> pero nion yejwah innewiah kajsikamatih, amo milák tlan kitemachtiah ika nochi inyolo. </div>
<div class='p'>
<span class="verse" id="T11_8">8&#160;</span>Tikmatokeh milák kuali itlanawatil Moisés tla se kiyektekitiltia kemi Dios kimonekiltia. 
<span class="verse" id="T11_9">9&#160;</span>Noiwa tikmatokeh n tlanawátili mach omoijkuilo para akimeh kichiwah tlan kuali. Yej omoijkuilo para non amo teneltokakeh, iwa n tlajtlakolchijkeh, non amo kineltokah Dios iwa fiero kitenewah. Noiwa para non kinmiktiah intajwah, iwa nochteh n temiktijkeh, 
<span class="verse" id="T11_10">10&#160;</span>noiwa para non ayamó monamiktiah iwa ya pewa momekatiah, iwa n tlakah non kinwilitah tlakah, iwa n kinmichtekih tlakah iwa satepa kinnamakah, noiwa akimeh xolopijtinemih, akimeh kijtojtinemih itla tlan amo milák. Nochteh ninteh tlajtlákolteh kixpanawiah n chipawak tlamachtílistli. 
<span class="verse" id="T11_11">11&#160;</span>Ye ni tlan kitemachtia n kualitlájtoli non kuajkualtsi iwa techmakixtia, non Dios weyijkatitok onechnawati manitetlapowi. </div>
<div class='s'>Pablo motlasojkamati ken Dios teiknomati </div>
<div class='p'>
<span class="verse" id="T11_12">12&#160;</span>Niktlasojkamati n Toteko Cristo Jesús, Akin onechmák chikawálistli para manitetlapowi de itlajtol, porke Ye okitak nikmati niktlakita. 
<span class="verse" id="T11_13">13&#160;</span>Achto fiero onitlajtoaya de Cristo iwa onikintotojtokaya iwa onikinwijwikaltiaya akimeh okineltokayah. Dios onechiknoma maya ne ayamó onikneltokaya, iwa mach onikmatia tlan onikchiwaya. 
<span class="verse" id="T11_14">14&#160;</span>Ijkó kiné, n Toteko onechiknoma, yika satlawel onechtiochi iwa ijkó manikneltoka iwa manitetlasojtla kemi Cristo Jesús. </div>
<div class='p'>
<span class="verse" id="T11_15">15&#160;</span>Nin tlájtoli milák, iwa nochteh kipiah kineltokaskeh: Cristo Jesús owala nika itech tlaltíkpaktli okinmakixtiko n tlajtlakolejkeh, iwa ne okachi nitlajtlakolchi de nochteh n tlajtlakolchijkeh. 
<span class="verse" id="T11_16">16&#160;</span>Yika, ken ne onikatka okachi amo nikuali, Dios onechiknoma iwa ijkó notech okiteititi kenijki tetlasojtla. Ijkó akimeh kineltokaskeh kipiaskeh yolílistli non ayik tlami. 
<span class="verse" id="T11_17">17&#160;</span>¡Yika, matiktlakitakah iwa matikweyilikah Torey non nochipa yolitok, iwa ayik miki, non amaka kitika, non sanwel Ye Dios! ¡Ijkó mamochiwa! </div>
<div class='p'>
<span class="verse" id="T11_18">18&#160;</span>Timoteo nokone, nikneki kuali xikchiwa tlan nimitsnawatia iwa xiktlanili tlan amokuali ika motlaneltokalis iwa ika kuali motlalnamikilis, ijkó kemi n profetas okitenkixtijkeh tlan Dios okinmili tikchiwaskia. 
<span class="verse" id="T11_19">19&#160;</span>Amo xikchiwa kemi sikimeh non amo okinekeh okikakeh intlalnamikilis iwa ijkó okipolojkeh itlaneltokalis. 
<span class="verse" id="T11_20">20&#160;</span>Ijkó okichijkeh n Himeneo iwa Alejandro, non ne onikintemák imak satanás para mamomachtikah amo fiero makitenewakah Dios.  </div>
<div class='psalmlabel' id='T12_0'> 2</div>
<div class='s'>Kenijki moneki timotiotsajtsiliskeh </div>
<div class='p'>
<span class="verse" id="T12_1">1&#160;</span>Ne nomechtlajtlanilia ximotiotsajtsilikah por nochteh n tlakah, noiwa xiktlajtlanilikah Dios makintiochiwa iwa makimpalewi itech tlan kimpoloah. Nochipa ximotlasojkamatikah. 
<span class="verse" id="T12_2">2&#160;</span>Ximotiotsajtsilikah por akimeh nomechnawatiah iwa por nochteh n tekiwajkeh, para matiyetokah ika pakílistli iwa mayeto yolsewílistli, iwa matinemikah ika toyolo chipawak inawak Totajtsi Dios itech nochi tlan tikchiwah. 
<span class="verse" id="T12_3">3&#160;</span>Porke ye ni tlan kuali iwa kiyolpaktia Dios Totemakixti, 
<span class="verse" id="T12_4">4&#160;</span>Ye kineki mamomakixtikah nochteh iwa makixmatikah tlan milák. 
<span class="verse" id="T12_5">5&#160;</span>Sanwel onka se Dios, iwa sanwel se Tlakatl weleti kintlajtolpalewia n tlaltikpaktlakah para Dios makintlapojpolwi: non Tlakatl, Ye n Cristo Jesús. 
<span class="verse" id="T12_6">6&#160;</span>Cristo Jesús omotemák makimiktikah para tinochteh otechtlaxtlawili totemakixtilis, iwa nochi noni omoteixmatilti keman oajsik non tonati. 
<span class="verse" id="T12_7">7&#160;</span>Yika Dios onechtlali manitetlapowi itlajtol iwa maniyeto itlatematilti, para manikinmachti n kualitlájtoli non amo judíojteh. Amo nitlakajkayawa, milák tlan nikijtoa. </div>
<div class='p'>
<span class="verse" id="T12_8">8&#160;</span>Yika, sentetl nikneki mamotiotsajtsilikah n tlakah. Iwa ijkuak motiotsajtsiliskeh, makinmajkokuikah inmawah ika inyolo chipawak, amo makichiwakah ijkuak kualantokeh noso ijkuak mokuakualanijtokeh. 
<span class="verse" id="T12_9">9&#160;</span>N siwameh makimotlalilikah intlakeh kemi Dios tlanawatia, iwa amo mamochijchiwakah ika tlakemitl patio, ika oro, ika perlas, amo satlawel makiyektlalikah intsonkal para moweyiliskeh. 
<span class="verse" id="T12_10">10&#160;</span>Okachi kuali, n tokniwah makinmitakah por tlan kuali kichiwah, kemi moneki makichiwakah n siwameh non ya kitlakitah n Totajtsi Dios. 
<span class="verse" id="T12_11">11&#160;</span>Noiwa n siwameh ijkuak moololoah para kikakiskeh itlajtol Dios, moneki san matlakaktokah iwa makimatikah matetlakitakah. 
<span class="verse" id="T12_12">12&#160;</span>Porke ne amo niktekawilia se siwatl matlamachti nion makinawatijto n tlakatl, yej san mamokajtia. 
<span class="verse" id="T12_13">13&#160;</span>Porke Dios achto okichijchi Adán, iwa satepa n Eva. 
<span class="verse" id="T12_14">14&#160;</span>Amo okikajkayajkeh Adán, yej Eva, iwa ijkuak okikajkayajkeh n siwatl, ijkuakó oneski n tlajtlákoli. 
<span class="verse" id="T12_15">15&#160;</span>Pero n tesiwa momakixtis tla kuali kinmokuitlawis ipilwah, tla kineltokas Toteko Cristo Jesús, tla tetlasojtlas, tla nemis ika iyolo chipawak iwa mayeto yekmilajka.  </div>
<div class='psalmlabel' id='T13_0'> 3</div>
<div class='s'>Kenomi moneki manemikah n tlayakankeh </div>
<div class='p'>
<span class="verse" id="T13_1">1&#160;</span>Nin tlájtoli non axa nomechilis, milák: tla aka kineki kinyakanas n tokniwah non kineltokah Cristo Jesús, kuali tekitl kineki kichiwas. 
<span class="verse" id="T13_2">2&#160;</span>Yika, akin kinyakantinemi n tokniwah, moneki yetos se tlakatl yekmilajka para amaka makiteili tenawak. Non tlakatl makipia san se isiwa, iwa mayeto tlalnamikiliso. Noiwa mayeto yekmilajka iwa kuali mamoyekkuika iwan oksikimeh. Nochipa makinyekseli icha akimeh kontlajpaloah, iwa makimati kenijki temachtis. 
<span class="verse" id="T13_3">3&#160;</span>Amo matlawana nion san mamokualanijtinemi. Mayeto se kuali tlakatl teyolsewi, iwa amo san makilnamikto n tomi. 
<span class="verse" id="T13_4">4&#160;</span>Makimati kenijki tlanawatis itech icha, iwa makinmititi ipilwah mateneltokakah iwa matetlakitakah. 
<span class="verse" id="T13_5">5&#160;</span>Porke tla se amo kimati kenomi kinyakanas non de icha, amo weletis kinyakanas non moololoah itech Itoka Cristo Jesús. 
<span class="verse" id="T13_6">6&#160;</span>Yika, se tlayákanki amo mayeto se non sikin okineltokak Cristo Jesús, amo kichiwa pewas moweyilis iwa wetsis kemi owetski n amokualitlakatl. 
<span class="verse" id="T13_7">7&#160;</span>Noiwa se tlayákanki moneki mayeto se akin noiwa makitlakitakah non amo kineltokah Dios, para amo fiero matlajtokah de ye iwa ika no mawetsiti imak n amokualitlakatl. </div>
<div class='s'>Kenomi moneki manemikah non tlapalewiah kan mooloah </div>
<div class='p'>
<span class="verse" id="T13_8">8&#160;</span>Ijkó noiwa akimeh kimpalewiah n tlayakankeh moneki nochteh makinyektlakitakah, makichiwakah tlan kijtoah, amo matlawanakah, nion makitlawelnekikah kitlaniskeh tomi non amo ika kuali motlani. 
<span class="verse" id="T13_9">9&#160;</span>Makitlakitakah itlajtol Dios non otomechmatiltijkeh, iwa tejwah tikneltokah. Noiwa makipiakah intlalnamikilis chipawak. 
<span class="verse" id="T13_10">10&#160;</span>Achto makinyejyekokah kox weletis kichiwaskeh non tekitl, iwa tla nonteh tlakah kuali kichiwah inteki, ijkuakó makintlalikah matekitikah. 
<span class="verse" id="T13_11">11&#160;</span>Insiwa nonteh tlapalewijkeh kipiah de kintlakitaskeh iwa amo matepojpojtinemikah, nion matlakajkayawakah. 
<span class="verse" id="T13_12">12&#160;</span>N tlapalewi moneki makipia san se isiwa, iwa makimati kenijki kinyakanas ipilwah iwa nochteh non de icha. 
<span class="verse" id="T13_13">13&#160;</span>Porke n tlapalewijkeh non kiyekchiwah inteki, kimotlaniliah tlakitálistli iwa ijkó okachi moyolchikawah kintlalwiskeh oksikimeh noiwa makineltokakah Cristo Jesús. </div>
<div class='s'>Semi weyi tlan Dios otechnextili </div>
<div class='p'>
<span class="verse" id="T13_14">14&#160;</span>Niknektok nias totoka nimitsontlajpaloti, achto nimitstlajkuililia. 
<span class="verse" id="T13_15">15&#160;</span>Porke tla ok niwejkawas nika, nikneki xikmati kenomi moneki timoyekwikas iwa n tokniwah non kineltokah Cristo Jesús. Yejwah akimeh kimajmanah itlaneltokawah Dios, Akin milák yolitok. Iwa ninteh kitlakxilijtok iwa itech mokitskijtok tlan milák. 
<span class="verse" id="T13_16">16&#160;</span>Tinochteh tikmatokeh nik weyi kijtosneki tlan Dios otechnextili itech tlan axa tikneltokah: </div>
<div class='q'>Ye omochiwako tlakatl, iwa omonextiko tonawak; </div>
<div class='q'>n Espíritu okiteixpanti yolchipawak </div>
<div class='q'>iwa n ángeles okitakeh. </div>
<div class='q'>Otetlapowijkeh de Ye kan chantitokeh non amo judíojteh. </div>
<div class='q'>N tlaltikpaktlakah okineltokakeh </div>
<div class='q'>iwa Totajtsi Dios okiseli kan ilwikak.  </div>
<div class='psalmlabel' id='T14_0'> 4</div>
<div class='s'>Itech iksemi tonatijmeh miakeh ayakmó kineltokaskeh n Cristo Jesús </div>
<div class='p'>
<span class="verse" id="T14_1">1&#160;</span>N Espíritu techyekmatiltia itech iksemi tonatijmeh sikimeh mach ok kineltokaskeh. Yej okachi kintlakitaskeh espíritus tekajkayajkeh iwa intlamachtilis n demonios. 
<span class="verse" id="T14_2">2&#160;</span>Kinkakiskeh n íxkopteh iwa tekajkayajkeh, nonteh ayakmó pinawah ijkuak kichiwah tlan amokuali, ken sepowi intlalnamikilis kemi ijkuak sepowi se toma noso se tokxi. 
<span class="verse" id="T14_3">3&#160;</span>Nonteh tlakah tekajkayajkeh mach ok kitekawiliskeh se mamonamikti, nion se makikua itla tlákuali, maya Dios okichijchi nochi tlan mokua. Akimeh kineltokah iwa akimeh kixmatih tlan milák, makitlasojkamatikah iwa makimomajsewikah. 
<span class="verse" id="T14_4">4&#160;</span>Nochi tlákuali non Dios okichijchi, kuali se kimomajsewis. Yika, amo ik nepa xiktlalikah, yej xikselikah iwa xiktlasojkamatilikah n Totajtsi Dios. 
<span class="verse" id="T14_5">5&#160;</span>Porke ika itlajtol Dios iwa ika tiotsajtsílistli, n tlákuali mokawa chipawak inawak Dios. </div>
<div class='s'>Se kuali tékitki de Cristo Jesús </div>
<div class='p'>
<span class="verse" id="T14_6">6&#160;</span>Tla tikinmachtis n tokniwah nochi tlan nimitsilijtok, te tiyetos se kuali tlakéwale de Cristo Jesús. Ijkó okachi timochikajtias ika n kualitlájtoli non tejwah tikneltokah iwa ika nochi kuali tlamachtílistli non otimitsmachtijkeh iwa te tikneltokatiwits. 
<span class="verse" id="T14_7">7&#160;</span>Pero amo xikinneltoka n tlapoálisteh non amitla tepalewiah iwa san tekuatlapololtiah. Te okachi ximomachti kenomi timotemakas ika nochi moyolo imak Dios, 
<span class="verse" id="T14_8">8&#160;</span>tla tiktekitiltiah tokuerpo iwa tikchijchikawah, okachitsi techpalewia, pero tla timosenmakaskeh imak Dios okachi techpalewis, porke techmakas nochi tlan kuali axa ijkuak tiyolitokeh, iwa satepa ijkuak oksepa timoyolitiskeh. 
<span class="verse" id="T14_9">9&#160;</span>Nin tlájtoli milák iwa moneki nochteh makineltokakah. 
<span class="verse" id="T14_10">10&#160;</span>Por noni, tejwah titekitih chikawak maya fiero techtoktiah, porke timochixtokeh itech Totajtsi Dios non yolitok, Ye Akin techmakixtia, iwa okachi nekateh akimeh kimopantiah. </div>
<div class='p'>
<span class="verse" id="T14_11">11&#160;</span>Ye ni tlan moneki tikinnawatis. 
<span class="verse" id="T14_12">12&#160;</span>Amitla xikchiwa tlan ika weletis tlajtoskeh fiero de te por ok titélpochtli. Yej motech makitakah n tokniwah </div>
<div class='li'>kenijki kipiah de tlajtoskeh, </div>
<div class='li'>kenijki yeknemiskeh, </div>
<div class='li'>kenijki tetlasojtlaskeh, </div>
<div class='li'>kenijki kipiaskeh tlaneltokálistli iwa </div>
<div class='li'>kenijki nemiskeh ika inyolo chipawak. </div>
<div class='m'>
<span class="verse" id="T14_13">13&#160;</span>Asta keman maniajsiti ompa, te nochipa xikimpoilijto n kualitlájtoli nochteh n tokniwah xikinyolchikawa iwa xikinmachti. 
<span class="verse" id="T14_14">14&#160;</span>Xitekiti ipan tekitl non Dios omitsmák ijkuak tokniwah non tlayakantokeh motech okintlalijkeh inmawah. <span class='rq'>2 Ti. 1:6 </span> </div>
<div class='p'>
<span class="verse" id="T14_15">15&#160;</span>Xikmosenmaka nochi tlan yonimitsnajnawati, iwa ijkó nochteh kitaskeh tikyekchiwa moteki. 
<span class="verse" id="T14_16">16&#160;</span>Ximotlachili te monewia iwa kuali xikita tlan tiktemachtia, iwa ayik ximosojsotlawa. Tla ijkó tikchiwas, amo san te timomakixtis, yej noiwa momakixtiskeh akimeh mitskakiskeh.  </div>
<div class='psalmlabel' id='T15_0'> 5</div>
<div class='s'>Kenomi moneki timowikas iwa n mokniwah tlaneltokakeh </div>
<div class='p'>
<span class="verse" id="T15_1">1&#160;</span>Amo xikajwa se non ya tetajtsi, okachi kuali xikyeknonotsa kemi yetoskia mota, iwan telpokameh xikinyeknonotsa kemi yetoskia mokniwah. 
<span class="verse" id="T15_2">2&#160;</span>Noiwa n tenantsitsinteh xikinyeknonotsa kemi yetoskia mona, iwan ichpokameh xikinnonotsa ika moyolo chipawak kemi yetoskiah moweltiwah. </div>
<div class='p'>
<span class="verse" id="T15_3">3&#160;</span>Xikimpalewi n iknosiwameh non milák amo kipiah akin kimpalewis. 
<span class="verse" id="T15_4">4&#160;</span>Pero tla se iknosiwatl kimpia ipilwah noso ixwiwah, yejwah moneki kipalewiskeh iwa kintlasojtlaskeh intajwah, ijkó kinkopiliskeh n tlasojtlálistli non intajwah yokinmakakeh. Ijkó kipaktiskeh n Toteko Dios. 
<span class="verse" id="T15_5">5&#160;</span>Se iknosiwatl non milák yomoka iselti, kitlalia itlaneltokalis inawak Dios, tlajka iwa n yuak motiotsajtsilia iwa kichia makipalewi. 
<span class="verse" id="T15_6">6&#160;</span>Pero n iknosiwatl non san mokalakijtinemi iwan tlakah, miktok inawak Dios maya ok yolitok. 
<span class="verse" id="T15_7">7&#160;</span>Nochi ni xikinnajnawati para amaka fiero makintenewah. 
<span class="verse" id="T15_8">8&#160;</span>Porke tla aka amo kimpalewia non ken kimita, iwa okachi tla amo kimpalewia non de icha, non tlakatl inewia kitenextia mach milák tlaneltoka iwa okachi amokuali kichijtok ke non amo kineltokah n Toteko Dios. </div>
<div class='p'>
<span class="verse" id="T15_9">9&#160;</span>N iknosiwatl non tikmachotis makipalewikah itech tiopa, moneki mayeto se non ya kipia eyi póali (60) xiwitl iwa ijkuak omoka iselti ayakmó oksepa omonamikti. 
<span class="verse" id="T15_10">10&#160;</span>Mayeto se siwatl non mamoixmato ika tlan kuali okichi, kijtosneki, kuali okinyayákanki ipilwah, otekalotiaya icha, okimpakiliaya inmikxiwah n tokniwah non kineltokah Cristo Jesús. Noiwa ye okimpalewiaya akimeh otlaijyowiayah, noso itla ok se kuali tekitl okitechiwili. </div>
<div class='p'>
<span class="verse" id="T15_11">11&#160;</span>Amo xikinmachotikah n iknosiwameh non ayamó kipiah eyi póali (60) xiwitl. Porke ijkuak kinyoltilana tlan kelewia inkuerpo, mach ok kinekih kimopantiskeh Cristo iwa oksepa kinekih monamiktiskeh, 
<span class="verse" id="T15_12">12&#160;</span>ijkó san yejwah motlajtlakolmamaltiah porke amo kichiwah tlan okisentlalijkeh kichiwaskeh inawak Dios. 
<span class="verse" id="T15_13">13&#160;</span>Iwa okachi mokopah tlatsijkeh iwa pewah techankajkalaktinemih, iwa amo san tlatsijkeh, yej noiwa mokopah xolópijteh, iwa san kan yetos mokajkalakijtinemih iwa tepojpojtinemih iwa kijtojtinemih tlan amo inteki. 
<span class="verse" id="T15_14">14&#160;</span>Yika ne nikneki non omokajkeh iknosiwameh iwa ok ichpochtikeh, mamonamiktikah, makimpiakah impilwah, iwa makiyekmokuitlawikah incha para amaka makimpojpoa. 
<span class="verse" id="T15_15">15&#160;</span>Porke sikimeh iknosiwameh ayakmó kineltokah Cristo yej kichiwah tlan kipaktia satanás. </div>
<div class='p'>
<span class="verse" id="T15_16">16&#160;</span>Tla se siwatl non yokineltokak Cristo, kipia se iknosiwatl non ken kita, moneki kipalewis, para amo makintekimaka n tokniwah. Ijkó yejwah weletiskeh kimpalewiskeh n iknosiwameh non milák amo kipiah akin kimpalewis. </div>
<div class='p'>
<span class="verse" id="T15_17">17&#160;</span>N tlayakankeh non kichiwa kuali inteki, moneki okachi makintlakitakah. Okachi non kitematiltiah iwa kitemachtiah itlajtol Dios. 
<span class="verse" id="T15_18">18&#160;</span>Porke itlajkuilol Dios kijtoa: “Amo xiktlalili itempoxa n toro ijkuak kitlajtlaksatok n trigo.” <span class='rq'>Dt. 25:4 </span> Noiwa kijtoa: “N tlakéwale moneki makimakakah itlaxtlawil.” <span class='rq'>Lc. 10:7 </span> </div>
<div class='p'>
<span class="verse" id="T15_19">19&#160;</span>Tla seme de nomejwah wits kiteiliki se tokni non tlayakantok, amo san nima xiktlajtlakoltikah tla amo onkateh ome noso eyi akimeh makijtokah tlan milák. 
<span class="verse" id="T15_20">20&#160;</span>Pero akimeh ok kichijtinemih tlajtlákoli, xikinmajwa ixpa n nochteh, ijkó n oksikimeh tokniwah non kineltokah Cristo Jesús mamawikah iwa amo matlajtlakolchiwakah. 
<span class="verse" id="T15_21">21&#160;</span>Nimitsnawatia ixpa n Dios, ixpa n Toteko Cristo Jesús, iwa ixpa iangelwah yolchipawakeh, xikchiwa nochi tlan yonimitsnawati, iwa amo san xikpejpena tlan mitspaktia tikchiwas. 
<span class="verse" id="T15_22">22&#160;</span>Ijkuak tikpejpenas se tlayákanki, kuali xikixmati akin tiktlalia, porke tla non tokni kichiwa tlan amo kuali, te noiwa mitsonwilanaskeh. Te nochipa xikchiwa tlan kuali. </div>
<div class='p'>
<span class="verse" id="T15_23">23&#160;</span>Kemi nochipa mitskokojtiwits moijti, ayakmó xikoni san atl, noijki xikoni achitsi vino. </div>
<div class='p'>
<span class="verse" id="T15_24">24&#160;</span>Intlajtlakolwah sikimeh tlakah san nima motah maya ayamó kintlatsintokiah, pero intlajtlakolwah n oksikimeh, mach niman motah, yej satepa. 
<span class="verse" id="T15_25">25&#160;</span>Ijkó noiwa, san nima momati ijkuak se kichiwa tlan kuali, iwa kualchiwa maya amo san nima mota tlan kuali se kichiwa, amo weletis tlaatitos nochipa.  </div>
<div class='psalmlabel' id='T16_0'> 6</div>
<div class='p'>
<span class="verse" id="T16_1">1&#160;</span>N tokni non kineltoka Cristo iwa kajki kemi se tlanémaktli,<a href='#FN2' epub:type='noteref' class='noteref'>*</a> moneki makitlakita kuali iteko, iwa ijkó amaka fiero kitenewas Itoka Totajtsi Dios nion tlan tiktemachtiah. 
<span class="verse" id="T16_2">2&#160;</span>Iwa akimeh tekitih inawak se tekowa non kineltoka n Toteko Jesús, moneki okachi makiyektlakitakah porke noiwa tlaneltokakeh. Iwa okachi moneki kiyektekitiliskeh, porke akin kitekitilijtokeh, noiwa se non kineltoka n Toteko Dios. </div>
<div class='s'>Tlan okachi ipati </div>
<div class='p'>Xiktemachti iwa xiktetlapowi de nin tlájtoli. 
<span class="verse" id="T16_3">3&#160;</span>Tla aka tlamachtia iwa amo ye tlan milák itlajtol Cristo Jesús, amo ye tlan kitemachtia n kualitlájtoli non tejwah tikneltokah. 
<span class="verse" id="T16_4">4&#160;</span>Akin ijkó tlamachtia mach itla kimati iwa satlawel moweyilia. Ye mochiwa kemi se kokólistli porke nochipa motlanetewiltijtok ika oksikimeh tlájtolteh, yika wits n nexikólistli, moxexeloah, fiero motenewah iwa ayakmó moneltokah, 
<span class="verse" id="T16_5">5&#160;</span>iwa nochipa mokuakualanijtinemih porke amo kuali intlalnamikilis iwa amo kixmatih tlan milák. Non temachti kiyejyekolia weletis motomintis ika itlajtol Dios. 
<span class="verse" id="T16_6">6&#160;</span>Milák, miak ipati iwa techpalewia n kualitlájtoli non itech titlaneltokah, pero sanwel akin yolpaki ika tlan kipia. 
<span class="verse" id="T16_7">7&#160;</span>Tejwah amitla otikwalikakeh itech nin tlaltíkpaktli iwa amitla weletis tikwikaskeh. 
<span class="verse" id="T16_8">8&#160;</span>Yika, tla tikpiah tlan tikkuaskeh iwa tlan tikmokentiskeh, san ika ye matipakikah. 
<span class="verse" id="T16_9">9&#160;</span>Pero akimeh kinekih motomintiskeh, wetsih imak n tlajtlákoli porke san tlan kajsih pewa kichiwah para okachi kitlaniskeh tomi. Yika nochi no kinkuatlapololtia, iwa mixpojpoloah. 
<span class="verse" id="T16_10">10&#160;</span>Yika keman se kitlalia iyolo itech tomi, pewa kichiwa nochi tlan amokuali. Miakeh kikawah Dios, iwa san yejwah innewiah kimotetemiliah intlaijyowilis. </div>
<div class='s'>Pablo kiyolchikawa n Timoteo </div>
<div class='p'>
<span class="verse" id="T16_11">11&#160;</span>Pero te Timoteo, te titlakatl de Dios, xikcholili nochi ni iwa nochipa </div>
<div class='li'>ximilajkanemi, </div>
<div class='li'>ximotemakti inawak Dios iwa </div>
<div class='li'>kuali xitlaneltoka, </div>
<div class='li'>xitetlasojtla, </div>
<div class='li'>xikxiko nochi tlan tipanos, </div>
<div class='li'>iwa ayik ximoweyitlali. </div>
<div class='p'>
<span class="verse" id="T16_12">12&#160;</span>Ximochijchikawa itech motlaneltokalis, iwa xikmoaxkati tlan ika tiyolitos nochipa, non ika omitsnotskeh iwa inmixpa n miakeh tokniwah otikijto titlaneltoka. 
<span class="verse" id="T16_13">13&#160;</span>Axa, ixpa n Totajtsi Dios, akin kitemaka yolílistli itech nochi tlan onka, iwa ixpa n Cristo Jesús, akin noiwa kuali otlajto iyakapa n Poncio Pilato, ne nimitsnawatia 
<span class="verse" id="T16_14">14&#160;</span>xiktlakita nochi tlan nimitsilia para amaka mamitsixnamiki. Ijkó xikchijto asta mawalmuika Toteko Cristo Jesús. 
<span class="verse" id="T16_15">15&#160;</span>Ijkuak ajsiki non tonati, Dios kinextis n Tlakatl tlatiochiwali iwa weletini, Ye n Rey Akin kinnawatijtok nochteh n reyes iwa Tekowa de nochteh n tekowajkeh. 
<span class="verse" id="T16_16">16&#160;</span>Sanwel Dios Ye Akin ayik mikki, iwa kajki ijtik tlawilnextílistli kan amaka weleti mijkuania. Amaka tlakatl yokitak nion weletis kitas. ¡Nochipa iaxka n weyílistli iwa n weletílistli! Ijkó mamochiwa. </div>
<div class='p'>
<span class="verse" id="T16_17">17&#160;</span>Akimeh kitlawelpiah tomi itech nin tlaltíkpaktli, xikinnawati amo mamoweyijkamatikah, nion makitlalikah inyolo itech tlan kipiah, porke noni kimati tlami. Okachi kuali, makitlalikah inyolo itech Totajtsi Dios, Akin yolitok iwa techmaka nochi tlan techpoloa para matipaktokah. 
<span class="verse" id="T16_18">18&#160;</span>Xikinnawati makichiwakah nochipa tlan kuali, makitemakakah iwa makixexelokah tlan kipiah, iwa ijkó motomintiskeh inawak Dios. 
<span class="verse" id="T16_19">19&#160;</span>Ijkó, kipiaskeh kan ilwikak tlan ayik kipolos ipati, iwa kipiaskeh n nemílistli non ayik tlami. </div>
<div class='p'>
<span class="verse" id="T16_20">20&#160;</span>Timoteo, kuali xikchiwa tlan Dios omitsnawati. Amo xikinkaki oksikimeh tlájtolteh non amitla impati, nion tlájtolteh tekuatlapololtijkeh. N tlaltikpaktlakah kimoliah kuali tlamáchtili, san ika noni moixkajkayawah. 
<span class="verse" id="T16_21">21&#160;</span>Porke sikimeh non okineltokakeh non tlamáchtili amo kuali, omoixpolojkeh iwa ayakmó tlaneltokah. </div>
<div class='p'>Itiochiwalis Dios mayeto nomowah.</div><div class="footnote">
<hr />
<aside epub:type='footnote' id="FN1"><p class="f"><a class="notebackref" href="#T11_7"><span class="notemark">*</span> 1:7</a>
 <span class="ft">Porke nomejwah nonkikawah tlan Dios technawatia, matikchiwakah iwa san nonkitlakitah tlan okichiwayah nomotatawah. Xikamapoa Marcos 7:8-13.</span></p></aside>
<aside epub:type='footnote' id="FN2"><p class="f"><a class="notebackref" href="#T16_1"><span class="notemark">*</span> 6:1</a>
 <span class="ft">Tlanémaktli: Achto ijkuak se tlakatl okitewikiliaya miak tomi iwa ayakmó okikopaya, okinamakaya. N tlakatl non okitewikiliaya non tomi, okinamakaya kemi yolkameh monamakah. Iwa ijkó okimokopiliaya itomi, iwa ijkuak okitekitiliaya n tlakatl non okiko amitla okitlaxtlawiaya. Iwa okipixtoka itech icha iwa okitekitiltiaya san tlan oras okinekia porke amo okipixtoka kemi se tlakéwale yej kemi se tlanémaktli.</span></p></aside>

<hr />
</div>
</div></body></html>
