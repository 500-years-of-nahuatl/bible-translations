<!DOCTYPE html>
<html xmlns="http://www.w3.org/1999/xhtml" xmlns:epub="http://www.idpf.org/2007/ops" lang="nhy" dir="ltr">
<head>
<meta charset="UTF-8" />
<link rel="stylesheet" href="epub.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width, height=device-height"/>
<title>Itlajtol totajtzin Dios = El Nuevo Testamento Hebreos 1</title>
</head>
<body dir='ltr'>
<ul class='tnav'>
<li><a href='index.xhtml'>Hebreos</a></li>
</ul><ul class='tnav'><li><a href='HEB.xhtml#HB1_0'>1</a></li>
<li><a href='HEB.xhtml#HB2_0'>2</a></li>
<li><a href='HEB.xhtml#HB3_0'>3</a></li>
<li><a href='HEB.xhtml#HB4_0'>4</a></li>
<li><a href='HEB.xhtml#HB5_0'>5</a></li>
<li><a href='HEB.xhtml#HB6_0'>6</a></li>
<li><a href='HEB.xhtml#HB7_0'>7</a></li>
<li><a href='HEB.xhtml#HB8_0'>8</a></li>
<li><a href='HEB.xhtml#HB9_0'>9</a></li>
<li><a href='HEB.xhtml#HB10_0'>10</a></li>
</ul><ul class='tnav'>
<li><a href='HEB.xhtml#HB11_0'>11</a></li>
<li><a href='HEB.xhtml#HB12_0'>12</a></li>
<li><a href='HEB.xhtml#HB13_0'>13</a></li>
</ul>

<div class='main' id='HB0_0'>

<div class='mt'>YIN AMATLAJKUILOLE OMIJKUILOJ PARA YEN TLANELTOKAKEJ HEBREOS  </div>
<div class='psalmlabel' id='HB1_0'> 1</div>
<div class='s'>Dios technotza por medio de iKone Jesucristo </div>
<div class='p'>

<span class="verse" id="HB1_1">1&#160;</span>Ya wejkawitl in toTajtzin Dios okintlapowij miek buelta in ya wejkawitl toweyitajwan por medio de yen profetajtin. Iwan tlatlamantle nik okintlapowij. Okemantia okintlapowiaya por medio de se temiktle, iwan okemantia okinmititiaya itlaj tlamantle kej yeskia okiteemikiaj, iwan noijki okintlapowiaya ika oksekin tlamantle. 
<span class="verse" id="HB1_2">2&#160;</span>Pero axan itech yinmej ya iyakatlanka tonaltin, Dios techtlapowia por medio de iKone, katlej okimaktilij nochi tlamantle tlan onkaj iwan por yen iKone okichij in ilwikak iwan tlaltikpak. 
<span class="verse" id="HB1_3">3&#160;</span>Yon iKone yen imawisotlanex in Dios, iwan iKone techititia kenamij in Dios. Yon iKone kinawatia nochi tlamantle tlan onkaj itech ilwikak iwan ipan tlaltikpak para ma mochiwa ijkón ken Yej kijta ika itlajtol, porke itlajtol kipia poder. Yej omikke iwan otechpajpakke de totlajtlakol, iwan satepan omotlalij ik iyekma in toTajtzin Dios ompa ilwikak kan tlanawatia. </div>
<div class='s'>IKone in toTajtzin Dios okachi weyikistok (weyititok) iwan amo ken angelestin </div>
<div class='p'>
<span class="verse" id="HB1_4">4&#160;</span>IKone in toTajtzin Dios okachi weyikistok (weyititok) iwan amo ken angelestin, iwan okiresibiroj se weyi tekiwajkayotl katlej toTajtzin Dios okimakak. 
<span class="verse" id="HB1_5">5&#160;</span>Porke toTajtzin Dios mach semi okilwij akaj ángel: </div>
<div class='q'>Tej tinoKone. </div>
<div class='q'>Axan Nej nimoPapan. </div>
<div class='m'>Nion mach okilwij akaj ángel: </div>
<div class='q'>Nej nietos iPapan, </div>
<div class='q'>iwan yej yetos noKone. </div>
<div class='m'>
<span class="verse" id="HB1_6">6&#160;</span>Iwan noijki, nijkuak in toTajtzin Dios okualtitlanke iKone yankuiotl ixko yin tlaltikpak, okijtoj: </div>
<div class='q'>Nochtin iangelwan Dios ma kiweyikixtikan. </div>
<div class='m'>
<span class="verse" id="HB1_7">7&#160;</span>Pero de yen angelestin, kijta: </div>
<div class='q'>Kintoktia in angelestin ma yekan ken ejekatl, </div>
<div class='q'>iwan itekipanojkawan kintoktia ma yekan ken itliyo in tlitl. </div>
<div class='m'>
<span class="verse" id="HB1_8">8&#160;</span>Pero de yen iKone, kijta: </div>
<div class='q'>Tejwatzin Dios, titlanawatis iktlanke (ik tlami). </div>
<div class='q'>Tejwatzin titlanawatia sa tekitl kuale iwan ipan melajka, porke nochtin tikinchiwilia ijkón ken moneki. </div>
<div class='q'>
<span class="verse" id="HB1_9">9&#160;</span>Mitzpaktia nochi tlan kuale iwan mach mitzpaktia tlan amo kuale. </div>
<div class='q'>Por yonik in Dios, katlej moDios, omitzmakak </div>
<div class='q'>okachi miek pakilistle iwan amo ken mokompañeroswan. </div>
<div class='m'>
<span class="verse" id="HB1_10">10&#160;</span>Iwan noijki kijta: </div>
<div class='q'>Tejwatzin Señor, nijkuak mach ya itlaj oyeka, otikchij in tlaltikpak, </div>
<div class='q'>iwan ika moma otikchij in ilwikak. </div>
<div class='q'>
<span class="verse" id="HB1_11">11&#160;</span>Nochi tlan otikchij se tonale tlamis, pero tejwatzin, tietos iktlanke (ik tlami). </div>
<div class='q'>Nochi tlamantle tlan onkaj tlajtlamis ken nijkuak tlajtlami se tzotzole. </div>
<div class='q'>
<span class="verse" id="HB1_12">12&#160;</span>Tikkuekuelpachos kej se tzotzole, </div>
<div class='q'>iwan tikpatlas ken nijkuak se motzotzolpatla. </div>
<div class='q'>Pero tejwatzin mach keman timopatla, </div>
<div class='q'>iwan monemilis mach keman tlamis. </div>
<div class='m'>
<span class="verse" id="HB1_13">13&#160;</span>Dios mach keman okilwij nion se ángel: </div>
<div class='q'>Ximotlali ik noyekma, asta ijkuak Nej nimitztlalis titlayekanke de yejwan katlej mitzkokoliaj. </div>
<div class='m'>
<span class="verse" id="HB1_14">14&#160;</span>Nochtin angelestin yejwan san espíritus katlej kitekipanoaj in toTajtzin Dios, iwan Dios kintitlani para ma kinpalewikan katlej Yej yokinpejpenke para kinmakixtis de intlajtlakol.  </div>
<div class='psalmlabel' id='HB2_0'> 2</div>
<div class='s'>Ma tikchiwakan kuenta tlan Dios okichij para otechmakixtij </div>
<div class='p'>
<span class="verse" id="HB2_1">1&#160;</span>Por yonik moneki okachi ma tiktlalikan kuidado de yen tlajtole katlej yotikkakej, para amo timopoloskej de itech iojwi in toTajtzin Dios. 
<span class="verse" id="HB2_2">2&#160;</span>Tikmatij nik in tlanawatiltin katlej Dios okintemakak ya wejkawitl por medio de yen angelestin omochij ijkón ken okijtoaya in tlanawatile, iwan akinmej amo okineltokakej in yonmej tlanawatiltin iwan otlajtlakojkej, yejwan otlajyowijkej ken omonekia. 
<span class="verse" id="HB2_3">3&#160;</span>Tonses, ¿kenik welis timomakixtiskej de itech ikualanilis in Dios tla amo tikchiwaskej kuenta tlan Dios yokichij por tejwan para otechmakixtij? Porke achtoj yen toSeñor Jesucristo okinmilwij in tlakaj nik techmakixtis de totlajtlakol, iwan satepan in tlakaj katlej ijkón okikakej noijki otechmatiltijkej nik techmakixtis. 
<span class="verse" id="HB2_4">4&#160;</span>Dios noijki otechmatiltij nik in yon melawak, otechmatiltij ika tlamawisoltin, ika señalestin, ika miekej milagrostin, iwan ika poder katlej kitemaka in Espíritu Santo ijkón ken Dios kimonekiltia kitemaka. </div>
<div class='s'>Cristo omochij tlakatl para techmakixtis </div>
<div class='p'>
<span class="verse" id="HB2_5">5&#160;</span>Dios mach okintlalij in angelestin para ma tlanawatikan itech nekáj tlaltikpak katlej satepan yetos. 
<span class="verse" id="HB2_6">6&#160;</span>Sino, se lado itech tiotlajkuilole akaj ijkín okijtoj: </div>
<div class='q'>¿Tlan ipatij in tlakatl, tejwatzin Dios, komo para xikchiwa kuenta? </div>
<div class='q'>O noso, ¿tlan ipatij in tlakatl, komo para ximotekipachoj por yej? </div>
<div class='q'>
<span class="verse" id="HB2_7">7&#160;</span>San kanaj keski tonale tejwatzin otikchij in tlakatl okachi tzikitzin ke yen angelestin. </div>
<div class='q'>Pero otikchij ma weyikisto (weyitito) iwan ma kitlakitakan, </div>
<div class='q'>iwan otiktlalij ma tlanawati itech nochi tlamantle tlan otikchij. </div>
<div class='q'>
<span class="verse" id="HB2_8">8&#160;</span>Nochi tlamantle tlan otikchij otikmakak yen tlakatl ma kinawati. </div>
<div class='m'>Tonses, tla Dios okimakak in tlakatl nochi tlamantle ma kinawati, kijtosneki mach onkaj nion itlaj tlamantle katlej amo ma kinawati. Pero mach ya tikitaj ya kinawatia nochi tlamantle porke ayamo ajsi in tonale para ijkón tlapanos. 
<span class="verse" id="HB2_9">9&#160;</span>Pero tikitaj ke Jesús, katlej Dios okitlalij okachi tzikitzin ke yen angelestin san kanaj keski tonale, axan Yej okachi weyikistok (weyititok) iwan okachi kitlakitaj porke otlajyowij iwan omikke. Dios ika weyi iteiknotlamachilis ijkón okichij ma pano in toSeñor Jesús por tinochtin tejwan titlaltikpaktlakaj. </div>
<div class='p'>
<span class="verse" id="HB2_10">10&#160;</span>Ijkón omonekia kichiwas in Dios, porke nochi tlamantle tlan onkaj okichij para Yej. Iwan por Yej onkaj nochi tlan okichij. Yej okinekke kinwalwikas miekej ipilwan para ma yekan itech imawisotlanex. Iwan por yonik Dios okikawilij in Jesús ma tlajyowi, para ijkón omochij se kuale tlayekanke katlej welis techmakixtis de totlajtlakol. 
<span class="verse" id="HB2_11">11&#160;</span>Tejwan katlej Jesús yotechchipaj, Yej iwan tejwan tikpiaj san se toPapan. Iwan por yonik in Jesús mach pinawa de technotza tiikniwan. 
<span class="verse" id="HB2_12">12&#160;</span>Jesús kilwia iPapan, ijkín: </div>
<div class='q'>Nikintlapowis nokniwan de tejwatzin, </div>
<div class='q'>iwan nimitzweyikixtis ika tlakuikale kan mololoaj in tlaneltokakej. </div>
<div class='m'>
<span class="verse" id="HB2_13">13&#160;</span>Noijki kijta: </div>
<div class='q'>Niktlalis notlaneltokalis inawak Dios. </div>
<div class='m'>Iwan noijki kijta: </div>
<div class='q'>Nian nikaj inwan ikonewan Dios katlej onechinmakak. </div>
<div class='p'>
<span class="verse" id="HB2_14">14&#160;</span>Tonses, tejwan katlej titekonewan de Dios, tinochtin tikpiaj totlalnakayo iwan toomio. Iwan Jesús noijki okipixke itlalnakayo iwan iomio ijkón ken tejwan tikpiaj, para ijkón owelik okitlanke ika imikilis katlej okipiaya poder para temiktis, kijtosneki yen diablo. 
<span class="verse" id="HB2_15">15&#160;</span>Jesús owalaj ken se tlakatl para ke nochtin in tlakaj katlej nochipa omomawtiayaj mikiskej ayakmo ma momawtikan. Yon kej yeskia okintotonke de kan oilpitokaj. 
<span class="verse" id="HB2_16">16&#160;</span>Kuale tikmatij nik in Jesús mach owalaj okinpalewiko in angelestin, sino owalaj okinpalewiko iwejkaixwiwan in Abraham. 
<span class="verse" id="HB2_17">17&#160;</span>Iwan por yonik in Jesús okipiaya de yetos ijkón ken tejwan, tiikniwan. Para ijkón owelik omochij weyi tiopixke katlej teiknomatke iwan kichiwa nochi tlan Dios kineki. Jesús omochij tlakatl para ijkón owelik omotemaktij (omotemaktilij) ijkón ken nijkuak okimiktiliayaj se yolkatl in toTajtzin Dios para okintlapojpolwiaya in tlakaj, Jesús no ijkón omotemakak para owelik otechtlajtlakolkixtij tejwan katlej tikatej kej ipueblo. 
<span class="verse" id="HB2_18">18&#160;</span>Jesús noijki otlajyowij iwan in Amo Kuale Tlakatl okinekia kitoktiani ma tlajtlako, por yonik in Jesús axan kuale kimati kenamij tikmachiliaj nijkuak titlajyowiaj iwan nijkuak in Amo Kuale Tlakatl techyoltilana para ma titlajtlakokan, iwan axan noijki in Jesús welis techpalewis porke Yej kipia poder.  </div>
<div class='psalmlabel' id='HB3_0'> 3</div>
<div class='s'>Jesús okachi weyikistok (weyititok) iwan amo ken Moisés </div>
<div class='p'>
<span class="verse" id="HB3_1">1&#160;</span>Por yonik, nokniwan, namejwan katlej anchipawakej, Dios oamechnotzke para xiekan iaxkawan, por yonik namotlayejyekolis ma yeto inawak Cristo Jesús. Dios okiwaltitlanke in Jesús ixko yin tlaltikpak para ma yeto yen toweyi tiopixke para ma techpalewi tejwan katlej titlaneltokaj inawak. 
<span class="verse" id="HB3_2">2&#160;</span>Jesús okichij nochi in tekitl de weyi tiopixke katlej Dios okimakak ma kichiwa, ijkón ken Moisés noijki okichij nochi in tekitl katlej Dios okimakak ma kichiwa innawak in tlakaj de Israel, katlej katej kej ifamilia in toTajtzin Dios. 
<span class="verse" id="HB3_3">3&#160;</span>Pero moneki okachi tikweyikixtiskej in Jesús iwan amo yen Moisés. Porke akin kichiwa se kale, okachi kiweyikixtiaj in kalchij iwan amo yen kale. 
<span class="verse" id="HB3_4">4&#160;</span>Kada se kale kichiwa akaj tlakatl, pero Dios yen kichiwa nochi tlan onkaj. 
<span class="verse" id="HB3_5">5&#160;</span>Moisés okitlakitakej kej se kuale tekipanoj porke okichij nochi in tekitl katlej Dios okimakak ma kichiwa innawak in tlakaj de Israel katlej katej kej ifamilia in toTajtzin Dios, iwan okijtoj tlanon Dios kichiwas satepan. 
<span class="verse" id="HB3_6">6&#160;</span>Pero Cristo mach san tekipanoj, sino Yej iKone in Dios iwan okichij nochi tlan Dios okilwij ma kichiwa itech ikonewan Dios. Iwan ikonewan Dios yen tejwan tla melawak titlaneltokatoskej iktlanke (ik tlami), iwan tla melawak tikmatij tikchiaj ika pakilistle tlan Dios techmakas satepan. </div>
<div class='s'>Ikonewan Dios mosewiskej inawak </div>
<div class='p'>
<span class="verse" id="HB3_7">7&#160;</span>Por yonik, ken kijta in Espíritu Santo itech tiotlajkuilole: </div>
<div class='q'>Tla namejwan axan annechkakiliskej notlajtol, </div>
<div class='q'>
<span class="verse" id="HB3_8">8&#160;</span>mach anyoltlakuawaskej ken nekatej katlej onechixnamikej ne kan tlawaki, </div>
<div class='q'>iwan okajkej se lado tlan onikinmilwij iwan por yonik onechkualanijkej. </div>
<div class='q'>
<span class="verse" id="HB3_9">9&#160;</span>Ompa kan tlawaki in ya wejkawitl namoweyitajwan onechnonotzkej para kitaskej tlanon nikchiwas, </div>
<div class='q'>maski ipan omenpoale xiwitl Nej onikinmititij miek tlamantle ika nopoder. </div>
<div class='q'>
<span class="verse" id="HB3_10">10&#160;</span>Por yonik onikualanke innawak in yonmej tlakaj, </div>
<div class='q'>iwan onikijtoj: “Yonmej tlakaj nochipa moyolpolojtinemij, </div>
<div class='q'>iwan mach kinekij kixmatiskej noojwi.” </div>
<div class='q'>
<span class="verse" id="HB3_11">11&#160;</span>Por yonik onikualanke iwan oniksentlalij onikijtoj, </div>
<div class='q'>nik mach kalakiskej kan Nej yonitlayektlalij para mosewiskej. </div>
<div class='p'>
<span class="verse" id="HB3_12">12&#160;</span>Por yonik, nokniwan, xikpiakan kuidado de amo ankipiaskej namoyolo mach kuale para amo ankikawaskej de ankineltokaskej in toTajtzin Dios, iwan amo anmoxeloskej de inawak Dios katlej yolitok. 
<span class="verse" id="HB3_13">13&#160;</span>Sino, ximoyolojchikawakan nochipa se iwan oksé, mientras ok anwelij, para amo ma amechkajkayawa in tlajtlakole iwan amo ma amechtokti xiyoltlakuawakan. 
<span class="verse" id="HB3_14">14&#160;</span>Porke tla titlaneltokatoskej inawak Dios asta ijkuak timikiskej ijkón ken achtoj otitlaneltokakej, tonses in Dios techmakas tlan techtokaroa san sekan iwan Cristo. </div>
<div class='p'>
<span class="verse" id="HB3_15">15&#160;</span>Por yonik xikelnamikikan in tiotlajkuilole katlej kijta: </div>
<div class='q'>Tla axan namejwan annechkakiliaj notlajtol, </div>
<div class='q'>mach anyoltlakuawaskej ken nekatej katlej onechixnamikej. </div>
<div class='m'>
<span class="verse" id="HB3_16">16&#160;</span>¿Akinmej yonmej katlej okikakej itlajtol in Dios iwan satepan okixnamikej? Pues nochtin katlej Moisés okinkixtij de itech país de Egipto. 
<span class="verse" id="HB3_17">17&#160;</span>¿Iwan akinmej innawak okualanke in toTajtzin Dios omenpoale xiwitl? Pues innawak nochtin katlej otlajtlakojkej katlej omikkej ne kan tlawaki. 
<span class="verse" id="HB3_18">18&#160;</span>¿Iwan akinmej okinmilwij in toTajtzin Dios nik mach kalakiskej kan Yej yotlayektlalij para mosewiskej? Pues yejwan katlej mach okitlakitakej. 
<span class="verse" id="HB3_19">19&#160;</span>Tonses tikmomakaj kuenta nik in yejwan mach okalakej porke mach okineltokakej tlan Dios okinmilwiaya.  </div>
<div class='psalmlabel' id='HB4_0'> 4</div>
<div class='p'>
<span class="verse" id="HB4_1">1&#160;</span>Por yonik, mientras tikmatij nik tikalakiskej kan Dios yotlayektlalij para timosewiskej, moneki tikpiaskej kuidado, para amo san kichiwa akaj de amejwan amo welis kalakis. 
<span class="verse" id="HB4_2">2&#160;</span>Tejwan otechmatiltijkej in kuale tlajtole katlej temakixtia ijkón ken yejwan noijki okinmatiltijkej. Pero maski yejwan okikakej yon tlajtole, mach itlaj okinpalewij, porke mach okineltokakej. 
<span class="verse" id="HB4_3">3&#160;</span>Pero tejwan, katlej titlaneltokaj, welis tikalakiskej kan Dios yotlayektlalij para timosewiskej. Ijkón ken toTajtzin Dios okijtoj: </div>
<div class='q'>Por yonik onikualanke iwan oniksentlalij onikijtoj, </div>
<div class='q'>nik mach kalakiskej kan Nej yonitlayektlalij para mosewiskej. </div>
<div class='m'>Pero tikmatij ke desde ijkuak in Dios okichij in tlaltikpak, desde ijkuakón Yej yotlayektlalij iwan axan sa kichixtok ma kalakikan ikonewan kan Yej yotlayektlalij para ma mosewikan. 
<span class="verse" id="HB4_4">4&#160;</span>Se lado itech in tiotlajkuilole kijta de yen tlan Dios okichij ipan chikome tonale, kijta: </div>
<div class='q'>Dios omosewij ipan chikome tonale de nochi tlan okichij. </div>
<div class='m'>
<span class="verse" id="HB4_5">5&#160;</span>Iwan noijki in tiotlajkuilole katlej yonamechilwij kijta: </div>
<div class='q'>Mach kalakiskej kan Nej yonitlayektlalij para mosewiskej. </div>
<div class='m'>
<span class="verse" id="HB4_6">6&#160;</span>Pero melawak nik ok poliwij kalakiskej oksekimej kan Dios yotlayektlalij para mosewiskej, pero katlej achtoj okikakej in kuale tlajtole katlej temakixtia mach okalakej porke mach okineltokakej. 
<span class="verse" id="HB4_7">7&#160;</span>Por yonik, Dios okitlalij oksé tonale, kijtosneki yen axan. Dios otlapoj de yin tonale miek xiwitl satepan, Dios okijtoj itech iten in rey David tlan achtoj ya onamechilwij: </div>
<div class='q'>Tla namejwan axan annechkakiliskej notlajtol, </div>
<div class='q'>mach anyoltlakuawaskej. </div>
<div class='m'>
<span class="verse" id="HB4_8">8&#160;</span>Tla Josué kinyekanani in tlakaj de Israel kan mosewianij inawak Dios, tonses in Dios mach ok techkakitiani de oksé tonale para timosewiskej kan Yej yotlayektlalij. 
<span class="verse" id="HB4_9">9&#160;</span>Tonses tikmatij nik ok poliwi ajsiki oksé tonale nijkuak kalakiskej nochtin ikonewan Dios kan Yej yotlayektlalij para mosewiskej. 
<span class="verse" id="HB4_10">10&#160;</span>Tonses, nijkuak tikalakiskej kan Dios yotlayektlalij para timosewiskej, ijkuakón kiné timosewiskej de nochi totekiw ijkón ken toTajtzin Dios noijki omosewij nijkuak otlanke okichij in ilwikak iwan tlaltikpak. 
<span class="verse" id="HB4_11">11&#160;</span>Moneki, kiné, ma timochijchikawakan para tikalakiskej kan Dios yotlayektlalij para timosewiskej, porke tla amo tiktlakitaskej in toTajtzin Dios ijkón ken nekatej tlakaj katlej ya wejkawitl mach okitlakitakej, tonses mach tikalakiskej. </div>
<div class='p'>
<span class="verse" id="HB4_12">12&#160;</span>Porke itlajtol in Dios yolitok iwan kipia poder para tekipanos ipan toyolo. Okachi tlateki ke se machete katlej kipia ojkan itlatekia, kalaki okachi tlijtik iwan asta kitlapana toanima iwan toespíritu iwan nochi tlan tikpiaj ipan toyolo. Kimati tlanon tikyejyekoaj ipan totlalnamikilis kox kuale o noso amo kuale, iwan kimati tlanon kineki toyolo. 
<span class="verse" id="HB4_13">13&#160;</span>Nochi tlamantle tlan Dios okichij mach welis motlaatis para amo ma kita in Dios. Dios weli kita nochi tlan tikchiwaj iwan tlan tikyejyekoaj. Iwan tikpiaj de tiktemakaskej kuenta inawak Dios de nochi tlan tikchiwaj. </div>
<div class='s'>Jesús yen toweyi tiopixke </div>
<div class='p'>
<span class="verse" id="HB4_14">14&#160;</span>Jesús, iKone in toTajtzin Dios, yen toweyi tiopixke katlej okalakke ilwikak kan kajki in toTajtzin Dios. Por yonik, moneki amo tikkawaskej de titlaneltokatoskej inawak toSeñor Jesucristo. 
<span class="verse" id="HB4_15">15&#160;</span>Tikpiaj se toweyi tiopixke katlej techiknomati porke kimati nik mach tichijchikawakej. Porke nochi tlamantle de tlajtlakole noijki okiyoltilanke in Jesús ijkón ken tejwan noijki techyoltilana, pero Yej mach keman otlajtlakoj. 
<span class="verse" id="HB4_16">16&#160;</span>Por yonik, moneki ma timijkuanikan inawak Dios katlej kinawatia nochi tlamantle iwan katlej kipia weyi iteiknotlamachilis. Amo ma timomawtikan de tiktlajtlaniliskej ma techpalewi, de ma techiknomati iwan de ma kipia iteiknotlamachilis towan. Nijkuak tejwan okachi tiknekiskej ma techpalewi ijkuakón Yej techpalewis.  </div>
<div class='psalmlabel' id='HB5_0'> 5</div>
<div class='p'>
<span class="verse" id="HB5_1">1&#160;</span>Kada se weyi tiopixke judío noijki oyeka se tlakatl ken tejwan, iwan okintlajtoliaya in tlakaj inawak Dios iwan yej noijki okinmilwiaya in tlakaj tlan Dios okijtoaya. Yon weyi tiopixke okimakaya in toTajtzin Dios inmofrenda in tlakaj ipan artal katlej ika okiweyikixtiayaj, in tiopixke noijki okinmiktiaya yolkamej katlej ika inmeso ika okintlapojpolwiaya nochtin in tlakaj de intlajtlakol. 
<span class="verse" id="HB5_2">2&#160;</span>Iwan komo in yon weyi tiopixke noijki oyeka mach chikawak no ken tejwan, por yonik in yej noijki okimatia kenik kinpalewis katlej mach itlaj okimatiaj iwan katlej omopolojtokaj. 
<span class="verse" id="HB5_3">3&#160;</span>In weyi tiopixke okitlamiktiliaya ika yolkamej in toTajtzin Dios para ma kintlapojpolwi in tlakaj de intlajtlakol, pero komo yej noijki oyeka mach chikawak no ken tejwan, tonses noijki okitlamiktiliaya ika yolkamej in toTajtzin Dios para ma kitlapojpolwi noijki. </div>
<div class='p'>
<span class="verse" id="HB5_4">4&#160;</span>Iwan mach akaj mochiwa weyi tiopixke san por yej kineki, sino moneki yen Dios kitlalis, ijkón ken Dios okitlalij in Aarón ma yeto weyi tiopixke. 
<span class="verse" id="HB5_5">5&#160;</span>Ijkón noijki in Cristo. Mach yen inewian omotlalij para ma yeto weyi tiopixke, sino yen Dios okitlalij. Ijkón ken Dios okilwij: </div>
<div class='q'>Tej tinoKone. </div>
<div class='q'>Axan Nej nimoPapan. </div>
<div class='m'>
<span class="verse" id="HB5_6">6&#160;</span>Oksé lado itech tiotlajkuilole ijkuilitok noijki kan okilwij: </div>
<div class='q'>Tej nimitztlalia tiTiopixke iktlanke (ik tlami), </div>
<div class='q'>ijkón ken oniktlalijka in Melquisedec ma yeto tiopixke. </div>
<div class='m'>
<span class="verse" id="HB5_7">7&#160;</span>Nijkuak in Cristo oyeka ixko yin tlaltikpak, omotiotzajtziliaya inawak Dios iwan okitlatlawtiaya ma kipalewi. San yen Dios okipiaya poder para kimakixtis de itech mikilistle. Jesús omotiotzajtziliaya ika chokilistle iwan omotlatlawtiaya otzajtzia chikawak, iwan Dios okinankiliaya porke Jesús nochipa okitlakitaya in toTajtzin Dios. 
<span class="verse" id="HB5_8">8&#160;</span>Iwan maski in Cristo Yej iKone in Dios, okimatke okitlakitak in Dios por yen tlajyowilistle katlej Yej okipanok. 
<span class="verse" id="HB5_9">9&#160;</span>Iwan ijkón, Jesús okichij nochi tlan omonekia kichiwani. Iwan por yonik noijki, axan Yej weli kinmakixtia iktlanke (ik tlami) nochtin akinmej kineltokaj. 
<span class="verse" id="HB5_10">10&#160;</span>Dios okitlalij in Jesús ma yeto weyi tiopixke ijkón ken okitlalijka noijki in Melquisedec ma yeto weyi tiopixke. </div>
<div class='s'>Temawtij tla se kikawas de se tlaneltokas inawak Cristo </div>
<div class='p'>
<span class="verse" id="HB5_11">11&#160;</span>De yon Melquisedec onkaj miek tlamantle katlej moneki namechilwis. Pero sa tekitl owijtitok para namechtomilis porke namejwan mach ankinekij ankikakiskej, iwan por yonik mach ankimomakaj kuenta tlan namechilwia. 
<span class="verse" id="HB5_12">12&#160;</span>Porke namejwan ya ankipiaj miek xiwitl de antlaneltokakej, iwan omonekia ya anyenij antlamachtijkej. Pero ok ankinekij ok akaj ma amechmachti de yen tlamantin katlej mach owij para se kimomakas kuenta de itlajtol in Dios. Namejwan ankatej kej ankonemej katlej ok kinekij chichiskej, iwan ayamo anwelij ankikuaj itlaj tlakuale. 
<span class="verse" id="HB5_13">13&#160;</span>Porke nochtin tlaneltokakej katlej san kinekij kikakiskej itlajtol in Dios katlej mach owij para se kimomakas kuenta, katej kej konemej katlej ok chichij iwan mach ya kimomakaj kuenta tlan kuale iwan tlan amo kuale. 
<span class="verse" id="HB5_14">14&#160;</span>Pero katlej ya wejweyin tlakaj kikuaj nochi tlamantle tlakuale porke ya welij kitekipanoltiaj intlayejyekolis iwan welij kimomakaj kuenta tlan kuale iwan tlan amo kuale.  </div>
<div class='psalmlabel' id='HB6_0'> 6</div>
<div class='p'>
<span class="verse" id="HB6_1">1&#160;</span>Por yonik, mach ok ma timomachtikan de tlan yakinika otechmachtijkej de Cristo. Ma timoskaltikan itech totlaneltokalis para tieskej ken Jesucristo. Mach ok moneki oksemi ma techmachtikan ken nijkuak yakinika otitlaneltokakej. Ken nijkuak otechmachtijkej kenik timoyolkuepaskej para mach ok ma tikinchiwakan tlamantin katlej tewikaj itech mikilistle, iwan noijki otechmachtijkej kenik tikneltokaskej in Dios. 
<span class="verse" id="HB6_2">2&#160;</span>Noijki otechmachtijkej kenik timokuateekiskej iwan tlan kijtosneki nijkuak kintlaliaj inmawan inpan tokniwan. Noijki otechmachtijkej kenik moyolkuiskej (moyolitiskej) in mikkamej, iwan kenik in Dios kinmixkomakas (kintzonmanas) in tlakaj iwan kijtos akinmej tlajyowiskej nochipa. 
<span class="verse" id="HB6_3">3&#160;</span>Tla Dios kimonekiltis, timomachtiskej oksekin tlamantle katlej okachi techpalewis ma timoskaltikan itech totlaneltokalis. </div>
<div class='p'>
<span class="verse" id="HB6_4">4&#160;</span>Porke in tlakaj katlej Dios yokintlawilij ipan inyolo ika itlajtol, iwan yokiresibirojkej ipoder in Dios para kitekipanoskej, iwan yokipixkej in Espíritu Santo ipan inyolo, 
<span class="verse" id="HB6_5">5&#160;</span>iwan yokimatkej nik sa tekitl kuale itlajtol in Dios, iwan yokimatkej nik tikpiaskej poder itech nekáj tlaltikpak katlej satepan yetos, 
<span class="verse" id="HB6_6">6&#160;</span>tla yonmej tlakaj maski okixmatkej nochi yon tlamantle, kikawaj in toTajtzin Dios, tonses mach ok welis se kinyolojchikawas para ma moyolkuepakan. Porke yon kej yeskia oksemi kimajmasoltiaj itech krus iKone in toTajtzin Dios iwan kipijpinatiaj inmixpan tlakaj. 
<span class="verse" id="HB6_7">7&#160;</span>Yonmej tlakaj katej ken tlale katlej sa tekitl kiawilo. Tla yon tlale kitlakilia kuale tlakilotl para yen tlakaj katlej kitekipanoaj, tonses in Dios kitiochiwas in yon tlale. 
<span class="verse" id="HB6_8">8&#160;</span>Pero tla kitlakilia witztle iwan bierojxiwitl, tonses in yon tlale mach itlaj ipatij. Dios kitlajyowiltis iwan satepan kichichinos. </div>
<div class='s'>Dios techmakas nochi tlan tikchiaj </div>
<div class='p'>
<span class="verse" id="HB6_9">9&#160;</span>Notetlasojkaikniwan, maski ijkón nikijta de nekatej tlakaj, kuale nikmati nik amejwan ankichiwaskej tlan kuale ijkón ken kichiwaj in tlakaj katlej Dios yokinmakixtij de intlajtlakol. 
<span class="verse" id="HB6_10">10&#160;</span>Dios kimati kinchiwilia nochtin tlan kuale. Mach kelkawas de tlan namejwan ya ankichijkej iwan tlan ankichijtokej para ankinpalewiaj in tokniwan katlej iaxkawan Dios. Iwan ijkón namejwan ankiteititiaj nik melawak ankitlasojtlaj in Cristo. 
<span class="verse" id="HB6_11">11&#160;</span>Pero nikneki kada de se amejwan ijkón xikchijtokan tlan kuale asta ijkuak anmikiskej, iwan ijkón namejwan ankimatiskej nik in Dios amechmakas nochi tlan tikchiaj. 
<span class="verse" id="HB6_12">12&#160;</span>Amo xiekan antlatziwkej, sino xikchiwakan ijkón ken nekatej katlej kiresibiroaj tlan Dios okijtoj techmakas porke yejwan tlaneltokaj iwan kimatij mochiaj. </div>
<div class='p'>
<span class="verse" id="HB6_13">13&#160;</span>Nijkuak in Dios okikakitij in Abraham tlanon kimakas, yen Dios inewian ijkón okilwij porke mach onkaj akaj oksé katlej okachi ma weyikisto (ma weyitito) ken Dios komo para kijtos “Dios tlachixtok”, sino yen Dios inewian okitemakak itlajtol porke Yej kichiwa tlan kijta. 
<span class="verse" id="HB6_14">14&#160;</span>Iwan Dios okilwij in Abraham: “Ipan melajka nik nimitztiochiwas miek iwan nimitzinmakas miekej mowejkaixwiwan.” 
<span class="verse" id="HB6_15">15&#160;</span>Abraham okimatke omochixke iwan ijkón Dios okimakak tlan okilwij. 
<span class="verse" id="HB6_16">16&#160;</span>Nijkuak in tlakaj kijtaj itlaj tlamantle iwan tla kinekij kijtoskej nik melawak tlan kijtaj, ijkuakón kitenewaj itoka de akaj oksé katlej okachi weyikistok (weyititok) ke yejwan. 
<span class="verse" id="HB6_17">17&#160;</span>Ijkón noijki, Dios okinekke kiteititis nik melawak tlan okijtoj iwan nik mach kipatlas itlajtol de tlan okijtoj techmakas. Dios okijtoj tlanon kichiwas iwan ijkón okichij tlan okijtoj. 
<span class="verse" id="HB6_18">18&#160;</span>Dios otechmakak ome tlamantle katlej mach welis mopatlas. Achtoj otechkakitij tlanon techmakas, iwan satepan okijtoj nik kichiwas tlan kijta, porke tikmatij nik in Dios mach tekajkayaj. Iwan ijkón welis timoyolosewiskej tejwan katlej tikneltokaj nik in Dios techmakixtis porke tikmatij nik in Yej kichiwas tlan yotechkakitij. 
<span class="verse" id="HB6_19">19&#160;</span>Iwan tikmatij nik in Dios techmakixtis ijkón ken Yej yokijtoj. Iwan yon kej yeskia tikpiaj in toyolo kuale ilpitok asta ilwikak iwan techwika asta ikuitlapan kortina Kan Tlixpantzin kan kajki toTajtzin Dios. 
<span class="verse" id="HB6_20">20&#160;</span>Jesús yokalakke ompa ilwikak yotlayekanke para otechtlapolij ojtle para tejwan noijki ompa tikalakiskej. Iwan ijkón Jesús omochij weyi tiopixke iktlanke (ik tlami) ijkón ken oyeka weyi tiopixke in Melquisedec.  </div>
<div class='psalmlabel' id='HB7_0'> 7</div>
<div class='s'>Jesús yen tiopixke ijkón ken oyeka tiopixke in Melquisedec </div>
<div class='p'>
<span class="verse" id="HB7_1">1&#160;</span>Melquisedec oyeka rey de itech weyikan de Salem, iwan oyeka tiopixke de toTajtzin Dios weyikistok. Nijkuak Abraham omokuepato de okintlanito in reytin katlej inwan okinmomagato, Melquisedec okiske okinamikito ipan ojtle iwan okitiochij. 
<span class="verse" id="HB7_2">2&#160;</span>Tonses Abraham okimakak in Melquisedec idiesmo de nochi tlan okitlanke kan otemagato. In tokayotl Melquisedec kijtosneki “rey de tlan kuale”. Iwan komo oyeka rey de itech weyikan de Salem, tonses noijki kijtosneki “rey de yolosewilistle”. 
<span class="verse" id="HB7_3">3&#160;</span>Mach akaj kimati de kan owalaj in Melquisedec. Mach akaj kimati akin ipapan iwan akin imaman, iwan nion akinmej iweyitajwan. Nion mach akaj kimati keman otlakatke iwan nion keman omikke. Iwan ijkón Melquisedec kajki kej se ejemplo de yen iKone in Dios, katlej axan kajki kej tiopixke para iktlanke (ik tlami). </div>
<div class='p'>
<span class="verse" id="HB7_4">4&#160;</span>Tonses, xikmatikan nik sa tekitl oyeka weyikistok (weyititok) in Melquisedec, porke inewian Abraham in ya wejkawitl toweyitaj, okimakak idiesmo de nochi tlan okitlanke kan otemagato (otemakato). 
<span class="verse" id="HB7_5">5&#160;</span>In tlanawatile de Moisés kijta ke in tiopixkej katlej walajtokej nelwatl de Leví, ma kiresibirokan indiesmo de tlan kipiaj in tlakaj de Israel. In tiopixkej okitlajtlaniaj yon diesmo de tlan okipiayaj maski yejwan iwan tlakaj de Israel nochtin owalajtokaj nelwatl de Abraham. 
<span class="verse" id="HB7_6">6&#160;</span>Pero Melquisedec mach owalajtoka nelwatl de Leví, pero Abraham okimakak yon diesmo. Melquisedec okitiochij in Abraham, iwan yon Abraham yen katlej Dios okilwij tlanon kimakas. 
<span class="verse" id="HB7_7">7&#160;</span>Tinochtin tikmatij ke katlej okachi weyikistok kitiochiwa katlej mach okachi weyikistok (weyititok). 
<span class="verse" id="HB7_8">8&#160;</span>In tiopixkej levitas katlej kiresibiroaj diesmo, yejwan san tlaltikpaktlakaj katlej mikij. Pero in tiotlajkuilole kijta nik in Melquisedec yej yolitok. 
<span class="verse" id="HB7_9">9&#160;</span>Welis tikijtoskej nik in tiopixkej katlej walajtokej nelwatl de Leví, katlej kiresibiroaj diesmo, yejwan noijki okitemakakej indiesmo inawak Melquisedec. Iwan yon ijkón otlamochij nijkuak Abraham okitemakak idiesmo inawak Melquisedec. 
<span class="verse" id="HB7_10">10&#160;</span>Welis tikijtoskej ke nijkuak Melquisedec okiske okinamikito in Abraham, Leví yoyeka itech itlalnakayo in Abraham. </div>
<div class='p'>
<span class="verse" id="HB7_11">11&#160;</span>In tlakaj de Israel okiresibirojkej in tlanawatile de Moisés por medio de yen tiopixkej levitas. Pero yon tlanawatile iwan yon tekitl katlej okichiwayaj in tiopixkej mach owelik otechchij tichipawakej de totlajtlakol. Porke tla weliskia techchipawani de totlajtlakol, tonses in Dios mach ok techwaltitlaniliani oksé tiopixke kijtosneki yen Cristo. Pero Dios otechwaltitlanilij in Cristo katlej mach walajtok nelwatl de Leví, iwan kipia itiopixkatekiw ken okipixke Melquisedec iwan amo ken okipixke in Aarón. 
<span class="verse" id="HB7_12">12&#160;</span>Iwan komo omopatlakej in tiopixkej, noijki omopatlak in tlanawatile. 
<span class="verse" id="HB7_13">13&#160;</span>Iwan tikmatij nik in Jesucristo de katlej tlapoa in tiotlajkuilole, mach walajtok nelwatl de familia de Leví, sino walajtok nelwatl de oksé familia. Iwan mach akaj de yon familia omochij tiopixke. 
<span class="verse" id="HB7_14">14&#160;</span>Iwan tikmatij nik in toSeñor walajtok nelwatl de familia de Judá, iwan itlanawatil in Moisés mach itlaj kijta kox yeskej tiopixkej katlej walajtokej nelwatl de Judá. </div>
<div class='p'>
<span class="verse" id="HB7_15">15&#160;</span>Iwan tikmomakaj kuenta nik yomopatlakej in tiopixkej, porke tikitaj nik yowalaj oksé tiopixke ken Melquisedec. 
<span class="verse" id="HB7_16">16&#160;</span>Iwan Cristo mach omochij tiopixke kej yeskia otlakatke de familia de Leví, ijkón ken itlanawatil in Moisés kijta kipia de yeskej tiopixkej katlej walajtokej de yon familia. Sino Yej omochij tiopixke porke kipia poder iwan porke yolitok iktlanke (ik tlami). 
<span class="verse" id="HB7_17">17&#160;</span>Porke in tiotlajkuilole kijta tlan Dios okilwij in Cristo: </div>
<div class='q'>Tej tietos titiopixke iktlanke, </div>
<div class='q'>ijkón ken oyeka tiopixke in Melquisedec. </div>
<div class='m'>
<span class="verse" id="HB7_18">18&#160;</span>Tonses, in tlanawatile katlej achtoj oyeka, mach ok itlaj ipatij. Porke mach kipia poder iwan mach techpalewia para techmakixtis. 
<span class="verse" id="HB7_19">19&#160;</span>Porke yon tlanawatile mach keman owelik otechchipaj de totlajtlakol. Pero axan onkaj se yankuik tlajtole katlej okachi kuale porke yon yankuik tlajtole techchipawa de totlajtlakol, iwan ijkón ya tiwelij timijkuaniaj inawak Dios. </div>
<div class='p'>
<span class="verse" id="HB7_20">20&#160;</span>Nijkuak in Dios okichij ma yeto tiopixke in Jesucristo iktlanke (ik tlami), achtoj okitekakitij nik ijkón kichiwas. 
<span class="verse" id="HB7_21">21&#160;</span>Pero oksekimej katlej omochijkej tiopixkej, in toTajtzin Dios mach itlaj okitekakitij de yejwan. Pero Dios ijkín okilwij in Cristo: </div>
<div class='q'>Nej nimoPapan Dios iwan nimitzkakitia nik nikchiwas tlan nimitzilwia, </div>
<div class='q'>iwan mach nikpatlas notlajtol: </div>
<div class='q'>“Tej tietos titiopixke iktlanke (ik tlami), </div>
<div class='q'>ijkón ken oyeka tiopixke in Melquisedec.” </div>
<div class='m'>
<span class="verse" id="HB7_22">22&#160;</span>Por yonik, itech Jesús melawak mochiwa in akuerdo katlej Dios okichij towan iwan yon okachi kuale iwan amo ken oksé akuerdo. 
<span class="verse" id="HB7_23">23&#160;</span>Ya wejkawitl miekej tiopixkej opanokej, porke nijkuak se omikia oksé okalakia ipatka para kiseguiros kichiwas yon tekitl de tiopixke. 
<span class="verse" id="HB7_24">24&#160;</span>Pero komo in Jesús mach miki, tonses mach akaj oksé kipatkayotis kej tiopixke. 
<span class="verse" id="HB7_25">25&#160;</span>Por yonik Jesús weli kinmakixtia iktlanke (ik tlami) nochtin katlej mijkuaniaj inawak Dios nijkuak tlaneltokaj inawak Jesús. Porke Jesús yolitok iktlanke iwan weli kitlatlawtia in toTajtzin Dios por nochtin katlej kineltokaj. </div>
<div class='p'>
<span class="verse" id="HB7_26">26&#160;</span>Tonses, Jesús yen toweyi tiopixke katlej omonekia para tejwan. Yej chipawak, mach tlajtlakolej, mach akaj welis kistlakawis de itlaj, mach nemi inwan tlajtlakolejkej, iwan Dios okitlalij itech ilwikak kan weyikistok (weyititok) okachi de nochtin katlej ompa katej. 
<span class="verse" id="HB7_27">27&#160;</span>Mach ken oksekimej wejweyin tiopixkej katlej omonekia nochi tonale kinmiktiskej yolkamej para kimakaskej in toTajtzin Dios. Achtoj in tiopixke okimiktiaya se yolkatl iwan okixpantiliaya in toTajtzin Dios para ma kitlapojpolwi de itlajtlakol, iwan satepan okimiktiaya oksé yolkatl para ma kintlapojpolwi nochtin in tlakaj. Pero Jesús omomikilij san se buelta para iktlanke (ik tlami), nijkuak Yej inewian Jesús omotemaktij (omotemaktilij) ma kimiktikan. 
<span class="verse" id="HB7_28">28&#160;</span>Itlanawatil in Moisés okintlaliaya in tlakaj kej wejweyin tiopixkej katlej noijki tlajtlakolejkej ken tejwan. Pero satepan de yon tlanawatile de Moisés, Dios otechmakak itlajtol de tlan kichiwas satepan, iwan okitlalij yen iKone ma yeto yen weyi tiopixke, iwan okitlalij ma yeto sa tekitl kuale para iktlanke (ik tlami).  </div>
<div class='psalmlabel' id='HB8_0'> 8</div>
<div class='s'>Jesús yen techtlajtolia de itech in yankuik akuerdo </div>
<div class='p'>
<span class="verse" id="HB8_1">1&#160;</span>Katlej okachi importante de tlan namechilwijtok, kijtosneki in toSeñor Jesucristo yen toweyi tiopixke iwan omotlalij ik yekmaitl de yen siya kan Dios tlanawatia itech ilwikak. 
<span class="verse" id="HB8_2">2&#160;</span>Jesucristo tekipanoa kej weyi tiopixke itech tiopan ompa itech ilwikak, kijtosneki katlej melawak tiopan katlej mach okichijkej tlakaj sino Dios okichij. 
<span class="verse" id="HB8_3">3&#160;</span>Nochtin in wejweyin tiopixkej okitekipanoayaj in toTajtzin Dios okimakayaj intlamanal in tlakaj iwan okitlamiktiliayaj ika yolkamej, tonses in toSeñor Jesucristo noijki omonekia kimakas in toTajtzin Dios se tlamanale. 
<span class="verse" id="HB8_4">4&#160;</span>Iwan tla Jesucristo nian yeni ixko yin tlaltikpak, nion mach siera yeni tiopixke, porke nian ixko yin tlaltikpak katej oksekimej tiopixkej katlej kitlamaniliaj in toTajtzin Dios ijkón ken kijta itlanawatil in Moisés. 
<span class="verse" id="HB8_5">5&#160;</span>Pero yinmej tiopixkej iwan nochi tlan kichiwaj itech se tiopan, yon san se ejemplo de yen tlan onkaj itech ilwikak. Tikmatij nik in yon san se ejemplo porke nijkuak in Moisés antes de kichiwani in mantajtiopan, in Dios okilwij: “Kuale xiktlali kuidado iwan satepan ijkón tikchiwas in mantajtiopan ijkón ken Nej yonimitzititij ipan tepetl.” 
<span class="verse" id="HB8_6">6&#160;</span>Pero toweyi tiopixke tekipanoa itech se tiopan katlej okachi kuale. Porke Yej techtlajtolia inawak Dios iwan techmaka se akuerdo katlej okachi kuale, porke yon yankuik akuerdo techmaka miek tlamantle katlej sa tekitl kuale iwan amo ken achtoj akuerdo. </div>
<div class='p'>
<span class="verse" id="HB8_7">7&#160;</span>Porke tla nekáj achtoj akuerdo yeskia sa tekitl kuale, tonses mach ok monekini oksé yankuik akuerdo. 
<span class="verse" id="HB8_8">8&#160;</span>Pero Dios okitak nik in tlakaj mach oweliaj okichiwayaj in akuerdo katlej Dios achtoj okinmakak, iwan por yonik in Dios okijtoj: </div>
<div class='q'>In Señor kijta: Ajsis tonale </div>
<div class='q'>nikchiwas se yankuik akuerdo inwan tlakaj de Israel iwan de Judá. </div>
<div class='q'>
<span class="verse" id="HB8_9">9&#160;</span>Mach yetos ken nekáj akuerdo katlej onikchij innawak in ya wejkawitl inweyitajwan, </div>
<div class='q'>nijkuak onikinmatilanke iwan onikinkixtij de itech país de Egipto. </div>
<div class='q'>Porke mach okichijkej in akuerdo katlej inwan onikchij, </div>
<div class='q'>iwan por yonik Nej onikinkaj, kijta in Señor. </div>
<div class='q'>
<span class="verse" id="HB8_10">10&#160;</span>In yankuik akuerdo katlej satepan nikchiwas inwan tlakaj de Israel, yen yin: </div>
<div class='q'>Nej niktlalis notlanawatil ipan intlalnamikilis, </div>
<div class='q'>iwan nikijkuilos ipan inyolo. </div>
<div class='q'>Nej nietos niinDios, </div>
<div class='q'>iwan yejwan yeskej nokonewan. </div>
<div class='q'>
<span class="verse" id="HB8_11">11&#160;</span>Mach monekis akaj tlakatl ma kimachti akaj oksé itlakaikni, </div>
<div class='q'>nion mach kilwis ikni ma kixmati in Señor. </div>
<div class='q'>Porke nochtin nechixmatiskej, </div>
<div class='q'>desde katlej okachi tzikitzin asta katlej okachi weyi. </div>
<div class='q'>
<span class="verse" id="HB8_12">12&#160;</span>Iwan nikintlapojpolwis de tlan amo kuale okichijkej nonawak, </div>
<div class='q'>iwan mach ok keman nikelnamikis intlajtlakol. </div>
<div class='m'>
<span class="verse" id="HB8_13">13&#160;</span>Nijkuak in Dios tlapoa de se yankuik akuerdo, kijtosneki in achtoj akuerdo ya biejo. Iwan tlan ya biejo iwan mach ok kuale, yon san niman pojpoliwis.  </div>
<div class='psalmlabel' id='HB9_0'> 9</div>
<div class='s'>In tiopan de ixko yin tlaltikpak iwan tiopan de ilwikak </div>
<div class='p'>
<span class="verse" id="HB9_1">1&#160;</span>In achtoj akuerdo okipiaya itlanawatil (irreglamento) para kenik se kitiochiwas in Dios. In mantajtiopan kan okitiochiwayaj in Dios yon okichiwayaj in tlakaj. 
<span class="verse" id="HB9_2">2&#160;</span>Iwan yon mantajtiopan otlajkotzaktoka ika se kortina, se lado oyeka itoka Kan Tlatiochiwalojkan kan oyeka in kandelero iwan kan oyeka in mesa katlej ipan okitlaliayaj in pan. 
<span class="verse" id="HB9_3">3&#160;</span>Iwan oksé lado ikuitlapan kortina oyeka itoka Kan Tlixpantzin. 
<span class="verse" id="HB9_4">4&#160;</span>Ompa oyeka se artal de oro kan okichichinoayaj kopale, iwan ompa oyeka in tlatiochiwalkaja katlej oixaltitoka nochi lado ika oro. Ijtik yon tlatiochiwalkaja oyeka se xoktzin de oro katlej ijtik oyeka in maná, iwan noijki ompa oyeka ikarrotij in Aarón katlej oseliak, iwan noijki ompa oyekaj in temej kan oijkuilitokaj in tlanawatiltin de yen akuerdo. 
<span class="verse" id="HB9_5">5&#160;</span>Ikpak yon tlatiochiwalkaja oyekaj omen angelestin de oro, iwan yon kijtosneki nik in Dios ompa oyeka, iwan yonmej angelestin okixtzaktokaj ika inmajaswan itzaka in tlatiochiwalkaja. Iwan ipan yon tlatiochiwalkaja in tiopixke ompa otlajtzelwiaya ika inmeso in yolkamej para Dios ma kintlapojpolwi in tlakaj de intlajtlakol. Pero axan mach moneki okachi se kijtos de yon tlamantle. </div>
<div class='p'>
<span class="verse" id="HB9_6">6&#160;</span>Nijkuak nochi tlamantle yokiyektlalijkej itech ilugar, in tiopixkej okalakiaj nochipa Kan Tlatiochiwalojkan de yen mantajtiopan para okichiwayaj intekiw. 
<span class="verse" id="HB9_7">7&#160;</span>Pero Kan Tlixpantzin ompa okalakia san yen weyi tiopixke san se buelta se xiwitl. Iwan nijkuak okalakia okitkia inmeso in yolkamej para okixpantiliaya in toTajtzin Dios para ika okitlaxtlawaya de yej itlajtlakol iwan noijki de intlajtlakol nochtin tlakaj. 
<span class="verse" id="HB9_8">8&#160;</span>In Espíritu Santo techmachtia se tlamantle de yen mantajtiopan katlej tlajkotzaktok. Kijtosneki mach nochtin tlakaj oweliaj okalakiaj Kan Tlixpantzin porke ok okichijtokaj tlan kijta in achtoj akuerdo katlej kijta kenik moneki kiweyikixtiskej in toTajtzin Dios. 
<span class="verse" id="HB9_9">9&#160;</span>Nochi yon techititia se ejemplo para tejwan katlej tikatej itech yin tiempo. Techititia nik in tlamanale iwan inmeso in yolkamej katlej okixpantiliayaj in toTajtzin Dios, mach owelia okinyolchipawaya in tlakaj katlej ijkón okichiwayaj para okiweyikixtiayaj in toTajtzin Dios. 
<span class="verse" id="HB9_10">10&#160;</span>In ya wejkawitl akuerdo okinpiaya miekej tlanawatiltin katlej okinmilwiaya in tlakaj tlanon kikuaskej o noso tlanon koniskej, noijki kenik maltiskej iwan kenik mopajpakaskej. Nochi yon omonekia ijkón kichijtoskej asta ijkuak Dios okichiwako oksé yankuik akuerdo. </div>
<div class='p'>
<span class="verse" id="HB9_11">11&#160;</span>Pero axan Cristo yowalaj, yen weyi tiopixke katlej otechwalkuilij miek tlamantle kuale. Yej mach tekipanoa de weyi tiopixke itech se mantajtiopan katlej okichijkej in tlakaj ixko yin tlaltikpak, sino Yej tekipanoa de weyi tiopixke itech se tiopan katlej okachi weyi iwan katlej okachi kuale, katlej mach okichijkej in tlakaj, kijtosneki mach de nian tlaltikpak. 
<span class="verse" id="HB9_12">12&#160;</span>Cristo okalakke Kan Tlixpantzin katlej kajki ilwikak san semi iwan iktlanke (ik tlami), iwan mach okitkik inmeso tentzomej iwan inmeso bakajtin para kixpantilis in toTajtzin Dios, sino okixpantilij katlej de Yej ieso, iwan ijkón okitlaxtlaj totlajtlakol para welis timomakixtiskej iktlanke. 
<span class="verse" id="HB9_13">13&#160;</span>Achtoj ika inmeso torojtin iwan ika inmeso tentzomej, iwan noijki ika itlikonexo in bakajtzin katlej okinpixiliayaj in tlakaj katlej amo chipawakej, nochi yon owelia okinchipawaya in tlakaj nijkuak omoyolsokiotiayaj. 
<span class="verse" id="HB9_14">14&#160;</span>Pero ieso in Cristo okachi kipia poder iwan amo ken inmeso in yolkamej. Porke in Espíritu Santo katlej kipia nemilistle iktlanke (ik tlami), okipalewij in Cristo para ma motemakti (motemaktili) ma kimiktikan ijkón ken nijkuak okimiktiliayaj in toTajtzin Dios se yolkatl katlej chipawak. Iwan Cristo Yej noijki chipawak porke mach okichij nion se tlajtlakole. Iwan Cristo ieso techchipawa ipan toyolo para ma tiwelikan ma tiktekipanokan toTajtzin Dios katlej yolitok, iwan mach ok moneki tikchiwaskej tlan kijta in ya wejkawitl tlanawatile katlej mach ok itlaj ipatij. </div>
<div class='p'>
<span class="verse" id="HB9_15">15&#160;</span>Por yonik, Cristo yen techtlajtolia inawak Dios de itech in yankuik akuerdo katlej axan tikpiaj. Iwan axan nochtin katlej Dios kinnotza para ma tlaneltokakan inawak Cristo, welis kipiaskej iktlanke (ik tlami) tlan Yej yokijtoj techmakas. Yon welis tikpiaskej porke Cristo omikke por tejwan para welis techtlapojpolwis de totlajtlakol katlej achtoj otikchijkej nijkuak ok otiekaj itech achtoj akuerdo. 
<span class="verse" id="HB9_16">16&#160;</span>Namejwan ankimatij nijkuak se tlakatl kichiwa se amatl kan kijta akin kikajtewilis tlan iaxka nijkuak mikis, tonses mach akaj welis kimoaxkatis tlan kijta yon amatl asta ijkuak ma miki yon tlakatl. 
<span class="verse" id="HB9_17">17&#160;</span>Porke se amatl ken yon mach itlaj serbiroa mientras ok onkaj akin okichij, sino serbiroa nijkuak miki akin okichij. 
<span class="verse" id="HB9_18">18&#160;</span>Por yonik, in achtoj akuerdo katlej Dios okichij inwan tlakaj, noijki achtoj omonekke mikis se yolkatl para opéj serbiroa in yon akuerdo. 
<span class="verse" id="HB9_19">19&#160;</span>Nijkuak Moisés okinlerilij nochtin tlakaj nochi in tlanawatile de toTajtzin Dios, okitzkij sekin ichkatl chichiltik iwan se imayo de se kuawitl itoka hisopo, okinsiaj ijtik estle nelitok ika atl de yen torojkonemej iwan tentzomej, iwan okajtzelwij in libro kan oijkuilitokaj in tlanawatiltin iwan noijki okinmajtzelwij nochtin tlakaj. 
<span class="verse" id="HB9_20">20&#160;</span>Iwan Moisés okinmilwij: “Yin yen estle katlej kiteititia nik ya pewa tekipanoa in akuerdo katlej Dios towan kichiwa iwan katlej technawatia ma tikchiwakan.” 
<span class="verse" id="HB9_21">21&#160;</span>Moisés noijki okajtzelwij ika estle in mantajtiopan iwan nochtin tlamantin katlej omotekipanoltiayaj ompa tlijtik. 
<span class="verse" id="HB9_22">22&#160;</span>Iwan ijkón, in tlanawatile de Moisés, techititia nik oyekaj miekej tlamantin katlej omonekia mochipawanij ika estle. Iwan mach onkaj tlapojpolwilistle de tlajtlakole tla amo nokiwis estle. </div>
<div class='s'>Cristo omotemakak ma kimiktikan para welis techtlapojpolwis de totlajtlakol </div>
<div class='p'>
<span class="verse" id="HB9_23">23&#160;</span>Nochi yon kajki san kej se ejemplo de tlan onkaj itech ilwikak. In tlamantin de nian tlaltikpak omonekia mochipawaskej ika inmeso in yolkamej. Pero in tlamantin katlej katej itech ilwikak noijki omonekia mochipawaskej ika ieso de akaj katlej okachi kuale, iwan amo ika ieso de se yolkatl. 
<span class="verse" id="HB9_24">24&#160;</span>Iwan Cristo mach okalakke Kan Tlixpantzin de yen mantajtiopan katlej okichijkej in tlakaj, katlej kajki san kej se ejemplo de katlej melawak tiopan. Sino Cristo okalakke ompa meroj itech ilwikak kan axan techtlajtolia inawak Dios. 
<span class="verse" id="HB9_25">25&#160;</span>Iwan Cristo okimakak in toTajtzin Dios katlej de Yej ieso, iwan mach moneki motemaktis (motemaktilis) para ma miki miekpa ken okichiwaya in weyi tiopixke okimiktiaya se yolkatl kada xiwitl, iwan okalakia Kan Tlixpantzin para okixpantiliaya in toTajtzin Dios inmeso in yolkamej iwan amo de yen ieso. 
<span class="verse" id="HB9_26">26&#160;</span>Tla ijkón yeni, tonses in Cristo omonekia mikini miekpa desde ijkuak Dios okichij in tlaltikpak. Pero Cristo omonextiko itech yinmej iyakatlanka tonaltin, iwan omotemaktij san se buelta para omikke ken nijkuak okimiktiayaj se yolkatl, para ijkón welis kintlajtlakolkixtis in tlakaj, iwan mach ok itlaj moneki. 
<span class="verse" id="HB9_27">27&#160;</span>Iwan tejwan katlej titlaltikpaktlakaj tinochtin san se buelta timikiskej, iwan satepan Dios techixkomakas (techtzonmanas). 
<span class="verse" id="HB9_28">28&#160;</span>Iwan ijkón noijki, in Cristo omikke san se buelta nijkuak omotemakak ma kimiktikan para okintlajtlakolkixtij miekej tlakaj. Iwan Cristo oksemi witz, pero mach ok witz para techtlajtlakolkixtis, sino witz para techmakixtis tinochtin katlej tikchiaj ma wiki.  </div>
<div class='psalmlabel' id='HB10_0'> 10</div>
<div class='s'>Itlanawatil in Moisés mach weli techtlajtlakolkixtia </div>
<div class='p'>
<span class="verse" id="HB10_1">1&#160;</span>Itlanawatil in Moisés oyeka san se ejemplo de yen kuale tlamantin katlej satepan owalaj itech Cristo. Miekej tlakaj okinekiaj mijkuaniskej inawak Dios nijkuak okinmiktiayaj yolkamej iwan okixpantiliayaj in toTajtzin Dios nochi xiwitl. Pero yon tlamantle mach keman owelik okinyolchipaj de intlajtlakol in tlakaj para momakixtiskej. 
<span class="verse" id="HB10_2">2&#160;</span>Porke tla ika yon welini momakixtianij, tonses mach monekini kinmiktianij miekej yolkamej, sino san ika se. Iwan ika yon ya mokawanij ya chipawakej iwan mach ok momachilianij ok tlajtlakolejkej. 
<span class="verse" id="HB10_3">3&#160;</span>Pero kada xiwitl nijkuak okimiktiayaj se yolkatl para okixpantiliayaj in toTajtzin Dios, yon okinmelnamiktiaya in tlakaj nik tlajtlakolejkej. 
<span class="verse" id="HB10_4">4&#160;</span>Porke inmeso in torojtin iwan inmeso tentzonkonemej mach weli tetlajtlakolkixtiaj. </div>
<div class='p'>
<span class="verse" id="HB10_5">5&#160;</span>Por yonik, nijkuak in Cristo owalaj ixko yin tlaltikpak, okilwij in toTajtzin Dios: </div>
<div class='q'>Tejwatzin mach tikneki ma mitzmiktilikan se yolkatl katlej mitzmakaj in tlakaj para ika xikintlapojpolwi. </div>
<div class='q'>Sino otinechmakak notlalnakayo para ma nimiki ijkón ken nijkuak mitzmiktiliaj se yolkatl para ika tikintlapojpolwia in tlakaj. </div>
<div class='q'>
<span class="verse" id="HB10_6">6&#160;</span>Tejwatzin mach tikwelita ma mitzinmakakan yolkamej katlej kinmiktiaj iwan katlej kinchichinoaj, iwan mitzinmixpantiliaj para ika xikintlajtlakolkixti in tlakaj. </div>
<div class='q'>
<span class="verse" id="HB10_7">7&#160;</span>Tonses onikijtoj: “Nian nikaj tejwatzin Dios, para nikchiwas tlan tikmonekiltia, </div>
<div class='q'>ijkón ken kajki ijkuilitok itech tiotlajkuilole tlanon moneki nikchiwas.” </div>
<div class='m'>
<span class="verse" id="HB10_8">8&#160;</span>Achtoj kijta nik in Dios mach kiwelita ma kinmakakan yolkamej katlej kinmiktiaj iwan katlej kinchichinoaj iwan kinmixpantiliaj para ika ma kintlapojpolwi. Nochi in yon mach kiwelita. Maski itlanawatil in Moisés ijkón kijta ma kichiwakan. 
<span class="verse" id="HB10_9">9&#160;</span>Iwan satepan Cristo okilwij in toTajtzin Dios: “Nian nikaj tejwatzin Dios, para nikchiwas tlan tejwatzin tikneki.” Kijtosneki, kipojpoloa in achtoj akuerdo iwan kitlalia oksé yankuik akuerdo. Mach ok moneki kitlamiktiliskej in toTajtzin Dios para ma kintlapojpolwi in tlakaj de intlajtlakol, sino yen Cristo omotemaktij (omotemaktilij) ma kimiktikan para techtlajpojpolwis. 
<span class="verse" id="HB10_10">10&#160;</span>Cristo okichij tlan Dios okinekia. Tejwan yotichipawikej de totlajtlakol porke Cristo omotemaktij ma kimiktikan. Iwan omotemaktij san se buelta para iktlanke (ik tlami) iwan mach ok moneki oksemi ijkón kichiwas. </div>
<div class='p'>
<span class="verse" id="HB10_11">11&#160;</span>Nochtin tiopixkej judiojtin nochi tonale okitekipanoayaj in Dios ika yonmej yolkamej katlej okinmiktiayaj iwan okinmixpantiliayaj in toTajtzin Dios. Iwan miekpa ijkón okichiwayaj, iwan mach keman owelik otlajtlakolkiskej in tlakaj. 
<span class="verse" id="HB10_12">12&#160;</span>Pero Cristo san semi omotemakak ma kimiktikan por yen totlajtlakolwan. Iwan yon okichij para iktlanke (ik tlami). Iwan axan kajki ilwikak ewatok ik iyekma in toTajtzin Dios. 
<span class="verse" id="HB10_13">13&#160;</span>Iwan ompa mochixtok asta ijkuak Dios kitlalis tlayekanke de yejwan katlej kikokoliaj. 
<span class="verse" id="HB10_14">14&#160;</span>Cristo omikke san semi, iwan ika yon okichij ma weli ma tiekan tichipawakej de totlajtlakol para iktlanke (ik tlami). Iwan ijkón axan tejwan timochipajtokej inawak Dios katlej otechpejpenke para ma tiekan iaxkawan. 
<span class="verse" id="HB10_15">15&#160;</span>Iwan tejwan tikmatij nik in yon melawak porke in Espíritu Santo no ijkón techilwia itech tiotlajkuilole. Achtoj kijta: </div>
<div class='q'>
<span class="verse" id="HB10_16">16&#160;</span>Yin yen akuerdo katlej nikchiwas satepan inwan nokonewan, kijta in Señor. </div>
<div class='q'>Niktlalis notlanawatil ipan inyolo, </div>
<div class='q'>iwan nikijkuilos ipan intlalnamikilis. </div>
<div class='m'>
<span class="verse" id="HB10_17">17&#160;</span>Iwan satepan in Espíritu Santo kijta: </div>
<div class='q'>Mach ok keman nikelnamikis intlajtlakol iwan nochi tlan amo kuale tlan okichijkej. </div>
<div class='m'>
<span class="verse" id="HB10_18">18&#160;</span>Ijkón kiné, tla Dios yotechtlapojpolwij de totlajtlakol, tonses mach ok moneki tikmiktiskej ok akaj yolkatl para tikixpantiliskej toTajtzin Dios para ma techtlapojpolwi. </div>
<div class='s'>Ma timijkuanikan inawak Dios </div>
<div class='p'>
<span class="verse" id="HB10_19">19&#160;</span>Por yonik, nokniwan, axan mach ok timomawtiskej para tikalakiskej Kan Tlixpantzin, porke in Jesús yokinokij ieso itech krus nijkuak omikke. 
<span class="verse" id="HB10_20">20&#160;</span>Jesús otechtlapolij se ojtle katlej yankuik iwan katlej yolitok, kijtosneki Jesús yen ojtle. Porke nijkuak Jesús okitemaktij (okitemaktilij) itlalnakayo para omikke, ijkuakón otlajkotzayanke iwan otlapowik in kortina katlej okitzaktoka Kan Tlixpantzin de yen tiopan. Yon kijtosneki yen Jesús itlalnakayo otzayanke iwan otlapowik. 
<span class="verse" id="HB10_21">21&#160;</span>Iwan ijkón ya kuale tikalakij inawak Dios, porke tikpiaj se weyi tiopixke katlej tekipanoa itech ichan toTajtzin Dios para kinpalewis nochtin katlej ikonewan. 
<span class="verse" id="HB10_22">22&#160;</span>Por yonik, moneki ma tikalakikan kan kajki in toTajtzin Dios ika toyolo katlej melawak ika titlaneltokaj. Porke Yej yotechchipaj para mach ok ma timomachilikan ok tikpiaj ok itlaj tlajtlakole, iwan yokipajpakke totlalnakayo ika atl chipawak. 
<span class="verse" id="HB10_23">23&#160;</span>Moneki melawak ma tikneltokakan nik tikresibiroskej nochi tlan oksekimej tikinmilwiaj tikchiaj, porke kuale tikmatij nik in Dios techmakas nochi tlan yotechilwij. 
<span class="verse" id="HB10_24">24&#160;</span>Ma tiktemokan kenik welis timopalewiskej se iwan oksé para okachi timotlasojtlaskej iwan para welis tikchiwaskej tlan kuale. 
<span class="verse" id="HB10_25">25&#160;</span>Amo ma tikkawakan de timololoskej inwan oksekimej tlaneltokakej. Amo ma tikchiwakan ken oksekimej katlej mach ok kinekij mololoskej. Sino ma timololokan iwan ma timoyolojchikawakan axan okachi porke tikmatij nik ya ajsi tonale nijkuak witz in toSeñor. </div>
<div class='p'>
<span class="verse" id="HB10_26">26&#160;</span>Tla akaj ok kiwelita tlajtlakojtos, maski ya kimati tlan melawak, ma kimati nik mach ok mikis akaj oksé tlakatl ken Cristo omikke para welis kitlapojpolwis de itlajtlakol. 
<span class="verse" id="HB10_27">27&#160;</span>Akin ijkón kichiwa ma sa kichixto in temawtij tlajyowilistle katlej ipan witz. Dios kitlajtlakolmakas iwan kitlajyowiltis ijtik tlitl katlej xotlatok kan kintlajyowiltis noijki nochtin katlej kikokoliaj in Dios. 
<span class="verse" id="HB10_28">28&#160;</span>Ya wejkawitl nijkuak akaj mach okitlakitaya itlanawatil in Moisés, iwan tla oyekaj omen o noso eyin testigojtin katlej okistlakawiayaj de tlan okichij, tonses okimiktiayaj iwan mach okiknomatiaj. 
<span class="verse" id="HB10_29">29&#160;</span>Tonses, ¿amo ankiyejyekoaj namejwan nik in Dios okachi kitlajyowiltis in tlakatl katlej kixpanawia iKone in Dios? Dios sa tekitl kitlajyowiltis yon tlakatl porke kita kej yeskia mach itlaj ipatij imikilis in Cristo, katlej okinokij ieso para ika okichij se yankuik akuerdo iwan Dios, iwan katlej ika yotechchipaj de totlajtlakol. Por yonik in Dios sa tekitl kitlajyowiltis porke kiwikaltia in Espíritu Santo katlej techititia nik sa tekitl techtlasojtla in Dios. 
<span class="verse" id="HB10_30">30&#160;</span>Tejwan tikmatij tlanon kichiwas in Dios, porke Yej okijtoj: “Nej nechtokaroa nikinkuepaltis akinmej kichiwaj tlan amo kuale, yejwan nechtlaxtlawiliskej ken moneki.” Iwan oksé lado itech tiotlajkuilole kijta: “In Señor kinmixkomakas (kintzonmanas) ikonewan.” 
<span class="verse" id="HB10_31">31&#160;</span>Sa tekitl temawtij nijkuak in Dios katlej yolitok, kintlajyowiltis in yonmej tlakaj. </div>
<div class='p'>
<span class="verse" id="HB10_32">32&#160;</span>Xikelnamikikan namejwan nekatej tonaltin nijkuak ankixmatkej itlajtol in Dios. Namejwan ankixikojkej miek tlajyowilistle katlej anpanokej. 
<span class="verse" id="HB10_33">33&#160;</span>Miekpa oamechwikaltiayaj iwan oamechkojkokojkej teixpan, iwan nijkuak oksekimej amokniwan otlajyowiayaj, namejwan no inwan antlajyowiayaj. 
<span class="verse" id="HB10_34">34&#160;</span>Namejwan ankinmiknomatkej katlej otzaktokaj telpiloyan. Iwan asta ika pakilistle anmotekawilijkej ma amechkixtilikan tlan namoaxka, porke namejwan ankimatij nik itech ilwikak ankipiaj katlej okachi kuale iwan katlej mach keman tlamis. 
<span class="verse" id="HB10_35">35&#160;</span>Por yonik, amo xikpolokan namotlaneltokalis katlej amechmakas weyi amotlaxtlawil itech ilwikak. 
<span class="verse" id="HB10_36">36&#160;</span>Namejwan xikmatikan ximochiakan iwan xikchiwakan tlan Dios kimonekiltia, para welis ankiresibiroskej tlan Dios yokijtoj techmakas. 
<span class="verse" id="HB10_37">37&#160;</span>In tiotlajkuilole kijta: </div>
<div class='q'>Mach ok wejkawitl </div>
<div class='q'>ejkos akin yokijtoj witz, mach ok wejkawas. </div>
<div class='q'>
<span class="verse" id="HB10_38">38&#160;</span>Akin kitlalis itlaneltokalis inawak Dios, in Dios kitas ya chipawak de nochi itlajtlakol iwan ijkón welis kipias nemilistle nochipa. </div>
<div class='q'>Pero tla mokuepas oksemi ik tlakuitlapan iwan mach ok kineltokas, mach kipaktis in Dios. </div>
<div class='m'>
<span class="verse" id="HB10_39">39&#160;</span>Pero tejwan mach ken yonmej katlej mokuepaj ik tlakuitlapan iwan mopoloaj para satepan Dios kintlajyowiltis iktlanke (ik tlami), sino tejwan tipowij inwan tokniwan katlej tikneltokaj Dios para ijkón momakixtis in toanima.  </div>
<div class='psalmlabel' id='HB11_0'> 11</div>
<div class='s'>Tlaneltokalistle </div>
<div class='p'>
<span class="verse" id="HB11_1">1&#160;</span>In tlaneltokalistle kijtosneki kuale tikneltokaj nik tikresibiroskej itlaj tlamantle tlan Dios kijta techmakas. Iwan maski ayamo tikitaj in yon tlamantle, tikmatij nik tikresibiroskej. 
<span class="verse" id="HB11_2">2&#160;</span>Dios opakke innawak in ya wejkawitl toweyitajwan, porke okipixkej tlaneltokalistle. </div>
<div class='p'>
<span class="verse" id="HB11_3">3&#160;</span>Por yen tlaneltokalistle, tikmomakaj kuenta nik in Dios okichij in tlaltikpak ika itlajtol. Nochi tlamantle tlan axan tikitaj achtoj mach oyeka, iwan mach omochij ken nijkuak mochiwa itlaj tlamantle katlej mota. </div>
<div class='p'>
<span class="verse" id="HB11_4">4&#160;</span>Por yen tlaneltokalistle, Abel okimiktilij in toTajtzin Dios se yolkatl katlej okachi kuale iwan amo ken tlan okixpantilij in Caín. Por yonik in Dios okitak in Abel nik yolchipawak iwan Dios okiresibiroj in yolkatl katlej okixpantilij. Tonses, maski yomikke in Abel, ok techmaka se ejemplo para tejwan no ijkón ma titlaneltokakan. </div>
<div class='p'>
<span class="verse" id="HB11_5">5&#160;</span>Por yen tlaneltokalistle, Enoc mach omikke porke Dios okiwikak ilwikak yolitok. Por yonik mach keman okajsikej itlalnakayo. In tiotlajkuilole kijta ke antes de kiwikanij para ilwikak, Enoc okipaktij in Dios ika imelajkanemilis. 
<span class="verse" id="HB11_6">6&#160;</span>Pero tla amo se kipias tlaneltokalistle, tonses mach welis se kipaktis in Dios. Porke para se mijkuanis inawak Dios, moneki se kineltokas nik in Dios onkaj, iwan nik melawak kintlaxtlawis nochtin akinmej kitemoaj. </div>
<div class='p'>
<span class="verse" id="HB11_7">7&#160;</span>Por yen tlaneltokalistle, Dios okilwij in Noé nik panos se tlamantle katlej mach ya omotaya, iwan Noé okineltokak iwan okichij se weyi barko para ika okimakixtij ifamilia. Por yen tlaneltokalistle, Noé okichij tlan kuale ken Dios okinekia iwan ijkón okiteititij nik nochtin in tlaltikpaktlakaj oyekaj mach kualtin porke okichiwayaj tlan mach kuale, iwan ijkón Dios okitak in Noé nik yolchipawak porke okineltokak tlan okilwij. </div>
<div class='p'>
<span class="verse" id="HB11_8">8&#160;</span>Por yen tlaneltokalistle, Abraham okichij tlan Dios okinawatij, de ma wia itech oksé tlale katlej Dios okilwij kimakas. Abraham okiske de itech itlal iwan oyáj itech nekáj tlale katlej mach okimatia kanin kajki. 
<span class="verse" id="HB11_9">9&#160;</span>Por yen tlaneltokalistle, Abraham ochantik itech oksé tlale katlej Dios okilwij kimakas. Abraham ochantik ijtik mantajkaltin, ijkón ken Isaac iwan Jacob noijki ochantikej ijtik mantajkaltin porke yejwan noijki okinmilwij in Dios nik kinmakas in yon tlale. 
<span class="verse" id="HB11_10">10&#160;</span>Abraham okichij tlan Dios okilwij porke okichiaya yetos itech nekáj weyikan katlej kipia chikawak icimiento katlej mach keman wetzis. Iwan yon weyikan yen Dios okiyejyekoj kenik yetos iwan yen okichij. </div>
<div class='p'>
<span class="verse" id="HB11_11">11&#160;</span>Por yen tlaneltokalistle, in Sara maski mach owelia okipiaya ikone iwan oyeka ya tenantzin, okajsik chikawalistle iwan owelik omokonetij iwan okitlakatilij se ikone porke okimatia nik in Dios kimakas se ikone ijkón ken Dios okilwij. 
<span class="verse" id="HB11_12">12&#160;</span>Noijki in Abraham maski oyeka ya tetajtzin iwan sa okichixtoka keman mikis, Abraham ok owelik okipixke ikone iwan satepan okinpixke sa tekitl miekej iwejkaixwiwan asta mach akaj welis kinpoas, porke sa tekitl miekej sa ken sitlaltin o noso sa ken xale katlej onkaj itempan atl. </div>
<div class='p'>
<span class="verse" id="HB11_13">13&#160;</span>Nochtin yonmej tlakaj okipixkej tlaneltokalistle asta ijkuak omikkej. Yejwan omikkej iwan mach keman okiresibirojkej tlan Dios okinmilwij kinmakas, pero ika intlaneltokalis okitakej san wejka iwan opakej. Iwan okijtojkej nik san opanokoj ixko yin tlaltikpak kan mach se yetos nochipa. 
<span class="verse" id="HB11_14">14&#160;</span>Iwan nijkuak ijkón okijtojkej, kijtosneki ok okitemoayaj oksé lugar kan chantiskej katlej amo kajki nian ixko yin tlaltikpak. 
<span class="verse" id="HB11_15">15&#160;</span>Tla yejwan kiyejyekojtonij yaskej itech nekáj tlale katlej okiwalkajtejkej, tonses welini mokuepanij itech yon tlale. 
<span class="verse" id="HB11_16">16&#160;</span>Pero yejwan okinekiaj se tlale katlej okachi kuale para ompa chantiskej, kijtosneki yejwan okinekiaj chantiskej ilwikak. Por yonik in Dios mach pinawa de ma kinotzakan nik yen Dios de yejwan. Porke Yej yokinchiwilij se weyikan itech ilwikak. </div>
<div class='p'>
<span class="verse" id="HB11_17">17&#160;</span>Por yen tlaneltokalistle, Abraham okitzkij in Isaac para kimiktiliani in toTajtzin Dios nijkuak in Dios okiyejyekoj itlaneltokalis in Abraham. Abraham okineltokak tlan Dios okilwij ma kichiwa iwan ya meroj kimiktiani ikone, maski Dios okilwij in Abraham nik kinmakas miekej iwejkaixwiwan por medio de Isaac. 
<span class="verse" id="HB11_18">18&#160;</span>Porke in toTajtzin Dios okilwij: “Tikinpias miekej mowejkaixwiwan por medio de Isaac.” 
<span class="verse" id="HB11_19">19&#160;</span>Abraham okimatia nik in Dios kipia poder para oksemi welis kinyolitis in mikkamej. Iwan welis tikijtoskej Isaac omikka iwan satepan Dios oksemi okiyolitij iwan okimaktilij in Abraham. </div>
<div class='p'>
<span class="verse" id="HB11_20">20&#160;</span>Por yen tlaneltokalistle, Isaac okintiochij in Jacob iwan Esaú iwan okinmilwij kenamij nik yeskej satepan. 
<span class="verse" id="HB11_21">21&#160;</span>Iwan por yen tlaneltokalistle, nijkuak ya meroj ixpoliwis in Jacob, okintiochij ikonewan José sesejsenmej, iwan okiweyikixtij in toTajtzin Dios omotlakxilijtoka ika ikarrotij. 
<span class="verse" id="HB11_22">22&#160;</span>Por yen tlaneltokalistle, nijkuak ya meroj ixpoliwis in José, okijtoj nik ajsis tonale in tlakaj de Israel kisaskej de itech país de Egipto, iwan noijki otlanawatij nijkuak kisaskej ma kinmitkikan iomiowan. </div>
<div class='p'>
<span class="verse" id="HB11_23">23&#160;</span>Por yen tlaneltokalistle, nijkuak otlakatke in Moisés, itajwan okitlaatijtokaj eyi metztle. Porke okitakej nik sa tekitl kuakualtzin konetl, iwan mach omomawtijkej por amo okitlakitakej tlan otlanawatij in rey. 
<span class="verse" id="HB11_24">24&#160;</span>Iwan por yen tlaneltokalistle, nijkuak Moisés omotlanke weyi tlakatl, mach okinekke ma kinotzakan kej ikone de yen ichpoch in rey de Egipto. 
<span class="verse" id="HB11_25">25&#160;</span>Sino okachi kuale okinekke tlajyowis inwan ikonewan Dios, porke okimatia nik tlajtlakole nochi tlamantle katlej kitemaka pakilistle san kanaj keski tonale. 
<span class="verse" id="HB11_26">26&#160;</span>Moisés mach okinekke mokawas itech país de Egipto para kipias nochi in rikojyotl de yon país, sino okachi kuale okinekke tlajyowis por yen Cristo, porke yej okichiaya itlaxtlawil katlej Dios satepan kimakani. 
<span class="verse" id="HB11_27">27&#160;</span>Por yen tlaneltokalistle, Moisés okiske de itech país de Egipto, iwan mach omomawtij maski ma kualani in rey. Moisés mach omosotlaj porke okimatia nik in Dios iwan oyeka maski mach owelia okitaya. </div>
<div class='p'>
<span class="verse" id="HB11_28">28&#160;</span>Por yen tlaneltokalistle, Moisés okichij ilwitl itoka pascua iwan otlanawatij ma tlajtzelwikan ika estle itech puertajtin. Iwan ijkón, nijkuak in ángel opanok itech inkalwan mach okimiktij nion se inkone tetiachka de yen tlakaj de Israel. 
<span class="verse" id="HB11_29">29&#160;</span>Iwan por yen tlaneltokalistle, in tlakaj de Israel opanokej ijtik atl katlej itoka Mar Chichiltik, kej yeskia opanokej ipan tlale wakke. Iwan nijkuak in egipcios no ijkón okinekiaj kichiwanij, omelsinkej iwan omikkej ompa tlatlajko atl. </div>
<div class='p'>
<span class="verse" id="HB11_30">30&#160;</span>Por yen tlaneltokalistle, in tlakaj de Israel okiyayawalojkej chikome buelta in weyikan de Jericó, iwan por yonik owetzke in tepamitl katlej okiyawalojtoka in weyikan de Jericó. 
<span class="verse" id="HB11_31">31&#160;</span>Por yen tlaneltokalistle, in siwatl momekatij itoka Rahab, mach omikke inwan oksekimej tlakaj katlej mach okitlakitayaj Dios, porke yej kuale okinresibiroj in tlakaj de Israel katlej otlastlakotoj itech weyikan de Jericó. </div>
<div class='p'>
<span class="verse" id="HB11_32">32&#160;</span>¿Tlan okachi welis nikijtos? Mach onkaj tiempo para namechtlapowis de Gedeón, de Barac, de Sansón, de Jefté, de David, de Samuel iwan de yen profetajtin. 
<span class="verse" id="HB11_33">33&#160;</span>Por yen tlaneltokalistle, yejwan okintlankej oksekimej paismej, kuale otlanawatijkej ika melajkayotl, iwan okiresibirojkej tlan Dios okinmilwij kinmakas. Iwan por yen tlaneltokalistle, okinkamatzakej lionmej, 
<span class="verse" id="HB11_34">34&#160;</span>okinsewijkej wejweyin tlimej iwan omomakixtijkej de mikiskej ika espada. Iwan nijkuak sekimej mach okipiayaj chikawalistle, in toTajtzin Dios okinmakaya chikawalistle. Okajsikej chikawalistle para owelikej otemagakej (okinmakakej) itech guerra iwan okintlankej in soldadojtin katlej inkontraswan. 
<span class="verse" id="HB11_35">35&#160;</span>Por yen tlaneltokalistle, in siwamej okinmitakej oksemi omoyolkuikej infamiliareswan. </div>
<div class='p'>Oksekimej tlaneltokakej mach okinekej okikajkej in Dios maski okinmijilpiayaj iwan okintlajyowiltiayaj asta okinmiktiayaj, iwan okinmilwiayaj kinkajkawaskej tla kikawaskej de kineltokaskej in toTajtzin Dios. Yejwan okineltokakej in Dios maski okinmiktijkej, porke okinekiaj kipiaskej tlan okachi kuale itech ilwikak nijkuak nochtin moyolkuiskej (moyolitiskej). 
<span class="verse" id="HB11_36">36&#160;</span>Oksekimej tlaneltokakej okinpijpinatijkej iwan okinwitekej. Oksekimej okinmijilpiayaj ika kadena iwan okintzakuayaj telpiloyan. 
<span class="verse" id="HB11_37">37&#160;</span>Oksekimej tlaneltokakej okinmiktijkej ika tetl. Oksekimej okintlajkotekej ika sierra. Oksekimej okixikojkej nijkuak okintoktiayaj ma tlajtlakokan pero mach otlajtlakojkej. Oksekimej okinmiktijkej ika espada. Oksekimej tlaneltokakej onenkej nian nepa, iwan omotzotzoltiayaj san ika iewayo ichka o noso ika iewayo tentzon. Oksekimej tlaneltokakej oyekaj pobrestin, okintlajyowiltiayaj iwan okintoktiayaj miek tlamantle mach kuale. 
<span class="verse" id="HB11_38">38&#160;</span>Nochtin yonmej tokniwan okichijkej tlan kuale innawak oksekimej tlaltikpaktlakaj, pero yonmej tlaltikpaktlakaj mach intech opowia para kinpianij in yonmej tokniwan. Pero yonmej tokniwan onenkej kan tlawaki, onenkej kan tepeyoj, ochantiaj ijtik kuyoktin iwan ijtik olwastin para omotlaatiayaj de yen tlakaj mach kualtin. 
<span class="verse" id="HB11_39">39&#160;</span>Pero nochtin yejwan mach okiresibirojkej tlan Dios okinmilwij kinmakas, maski in Dios okipaktij porke otlaneltokakej inawak. 
<span class="verse" id="HB11_40">40&#160;</span>Porke Dios yokipiaya se tlamantle katlej okachi kuale para tejwan. Para ijkón yejwan kiresibiroskej tlan kinpoloa san sekan iwan tejwan.  </div>
<div class='psalmlabel' id='HB12_0'> 12</div>
<div class='s'>Ma tiktlalikan totlachialis inawak Jesús </div>
<div class='p'>
<span class="verse" id="HB12_1">1&#160;</span>Nochtin yonmej tlakaj okipixkej tlaneltokalistle iwan por yonik okixikojkej tlan opanokej. Iwan nochtin yonmej axan techyawalojtokej iwan techmatiltiaj no ijkón ma tikneltokakan nik melawak tlan Dios kijta. Iwan ma tikkawakan se lado nochi tlan techtzakuilia iwan ma tikkawakan in tlajtlakole katlej kineki techmayawis. Ma tikxikokan nochi tlan tipanoskej, para welis timotlaloskej kej yeskia timotlaloaj se karrera ipan ojtle katlej Dios otechmakak. 
<span class="verse" id="HB12_2">2&#160;</span>Ma tiktlalikan totlachialis inawak Jesús. Porke Yej otechititij kenik moneki titlaneltokaskej, iwan Yej techpalewia para ma tikneltokakan nochipa. Jesús okixikoj in tlajyowilistle nijkuak omikke itech krus, iwan maski oyeka sa tekitl tepinatij yon mikilistle in Yej mach okichij kuenta. Porke okimatia nik satepan de panos yon tlajyowilistle kipias miek pakilistle. Iwan por yonik axan ewatok ik iyekma de yen isiya in toTajtzin Dios. </div>
<div class='p'>
<span class="verse" id="HB12_3">3&#160;</span>Por yonik, nijkuak namejwan anmosotlawaskej iwan anmoyolotlamitiskej, ijkuakón xikelnamikikan in Jesús. Porke Yej okixikoj in tlajyowilistle katlej okitoktijkej in tlakaj tlajtlakolejkej. 
<span class="verse" id="HB12_4">4&#160;</span>Namejwan ankixikojtokej in tlajyowilistle katlej anpanotokej para amo antlajtlakoskej, pero asta axan mach akaj ya amechmiktia por yon. 
<span class="verse" id="HB12_5">5&#160;</span>¿Kox ankelnamikij namejwan tlan Dios otechilwij tejwan katlej tiikonewan? Porke itech tiotlajkuilole ijkín techilwia: </div>
<div class='q'>Nokone, xikchiwa kuenta nijkuak Nej nimoTeko nimitztlajyowiltia, </div>
<div class='q'>iwan amo ximokuejso nijkuak nimitznajnawatia. </div>
<div class='q'>
<span class="verse" id="HB12_6">6&#160;</span>Porke Nej nikyekketza akin niktlasojtla, </div>
<div class='q'>iwan nikintlajyowiltia nochtin katlej nikinresibiroa ma yekan nokonewan. </div>
<div class='m'>
<span class="verse" id="HB12_7">7&#160;</span>Namejwan xikxikokan nijkuak Dios amechtlajyowiltia porke amechititia nik namejwan anikonewan. ¿Kox onkaj akaj tetaj katlej amo ma kiyekketza ikone? 
<span class="verse" id="HB12_8">8&#160;</span>Tla Dios amo amechyekketzas, ijkón ken kichiwa se tetaj, tonses kijtosneki namejwan mach melawak anikonewan sino san anmichtakapiltin. 
<span class="verse" id="HB12_9">9&#160;</span>Tinochtin otikinpixkej totajwan ixko yin tlaltikpak katlej otechyekketzkej iwan tejwan otikintlakitakej. ¿Tlanik kiné amo ma tiktlakitakan okachi in toPapan de yen toanima para ijkón welis tikpiaskej nemilistle inawak? 
<span class="verse" id="HB12_10">10&#160;</span>Totajwan de yin tlaltikpak otechyekketzkej san kanaj keski xiwitl, porke yejwan okiyejyekojkej yon se kuale para tejwan. Pero Dios techyekketza para techpalewis ma tiekan tiyolchipawakej ijkón ken Yej yolchipawak. 
<span class="verse" id="HB12_11">11&#160;</span>Nijkuak in Dios techyekketza para ma tiekan ken Yej kineki, tejwan mach tikwelitaj sino yej techyolkokoa. Pero tla tikmokawiliskej in Dios ma techyekketza, tonses tikpiaskej yolosewilistle iwan tieskej ken Dios kineki. </div>
<div class='s'>Moneki ma tikchiwakan kuenta tlan Dios techilwia </div>
<div class='p'>
<span class="verse" id="HB12_12">12&#160;</span>Por yonik, moneki ximoyolojchikawakan iwan oksemi xikitzkikan chikawalistle porke ya ansotlawakej. 
<span class="verse" id="HB12_13">13&#160;</span>Xiwian ipan kuale ojtle, iwan tlakaj katlej intlaneltokalis ayamo chikawak, yejwan amechitaskej iwan noijki yaskej ipan yon kuale ojtle. </div>
<div class='p'>
<span class="verse" id="HB12_14">14&#160;</span>Xikchiwakan de xiekan ika kuale inwan nochtin oksekimej. Iwan xiekan ika yolchipawalistle porke tla amo se yetos ika yolchipawalistle, mach welis se kitas in toSeñor. 
<span class="verse" id="HB12_15">15&#160;</span>Xikpiakan kuidado para ke nion se de amejwan amo ma kipolo iteiknotlamachilis in Dios. Nion se de amejwan amo ma yeto ken bierojxiwitl, porke in tlamo welis kinmijtlakos in oksekimej tokniwan. 
<span class="verse" id="HB12_16">16&#160;</span>Xikpiakan kuidado, amakaj de amejwan ma momekati. Amakaj ma kita kej yeskia mach itlaj ipatij tlan Dios techmaka, ken Esaú okitak kej yeskia mach itlaj ipatij in tlatiochiwalistle katlej kimakanij, porke yej oyeka tekone tetiachka. Iwan yon tlatiochiwalistle katlej oyeka para yej, okinamakak san por se plato de tlakuale nijkuak otiojsij. 
<span class="verse" id="HB12_17">17&#160;</span>Iwan namejwan ankimatij, nijkuak Esaú okinekia kiresibiroani yon tlatiochiwalistle, ipapan mach ok okimakak. Maski sa tekitl ochokak, mach ok owelik omoyektlalij tlan yokichij. </div>
<div class='p'>
<span class="verse" id="HB12_18">18&#160;</span>Iwan namejwan mach anmijkuanijkej itech tepetl Sinaí katlej weli se kikitzkia ken nijkuak in tlakaj de Israel omijkuanijkej itech yon tepetl, nijkuak yejwan okiresibirojkej in tlanawatile de Dios. Itech yon tepetl otlikuitoka se weyi tlitl, omixtlatleyuak iwan oyeka tlatleyualotl iwan noijki oejekaya chikawak. 
<span class="verse" id="HB12_19">19&#160;</span>Yejwan okikakej se chikawak tlapitzalistle iwan okikakej itlajtol in Dios. Iwan nijkuak ijkón okikakej, yejwan sa tekitl omomawtijkej iwan omotlatlawtijkej mach ok ma kintlapowi. 
<span class="verse" id="HB12_20">20&#160;</span>Yejwan omomawtijkej nijkuak Dios okinmilwij: “Tla akaj tlakatl o noso yolkatl kitzkis in tepetl, kipia de mikis ika tetl o noso ika se lanza.” 
<span class="verse" id="HB12_21">21&#160;</span>Oyeka sa tekitl temajmawtij tlan yejwan okitakej asta yen Moisés noijki okijtoj: “Sa tekitl nimomawtia asta nipapatlaka (nibibioka).” </div>
<div class='p'>
<span class="verse" id="HB12_22">22&#160;</span>Pero namejwan mach anmijkuanijkej itech yon tepetl Sinaí, sino namejwan anmijkuanijkej itech tepetl Sión kan kajki iweyikan Dios, katlej nochipa yolitok. Kijtosneki yen weyikan de Jerusalén katlej kajki ilwikak. Itech yon weyikan ompa mololoaj miekej angelestin asta mach welis se kinpoas, yejwan ompa mololoaj para kiweyikixtiaj in toTajtzin Dios ika pakilistle. 
<span class="verse" id="HB12_23">23&#160;</span>Noijki ompa ololitokej ikonewan Dios katlej tetiachkamej katlej intoka ya kajki ijkuilitok ompa ilwikak. Namejwan ya ankatej ompa kan kajki in toTajtzin Dios, katlej kinmixkomakas (kintzonmanas) nochtin tlakaj. Noijki ompa katej inmespíritu katlej okichijkej tlan kijta itlajtol in Dios iwan ya katej chipawakej ken Dios kineki. 
<span class="verse" id="HB12_24">24&#160;</span>Namejwan ankatej ompa inawak Jesús katlej techtlajtolia inawak Dios. Jesús yen katlej otechmakak se yankuik akuerdo iwan Dios, iwan noijki katlej ika ieso otlajtzelwij para otechchipaj de totlajtlakol. Iwan ieso in Jesús okachi kuale porke techtlapojpolwia iwan amo ken ieso in Abel. </div>
<div class='p'>
<span class="verse" id="HB12_25">25&#160;</span>Por yonik, xikpiakan kuidado iwan moneki xikchiwakan kuenta tlan Dios amechilwia. Porke nekatej katlej mach okichijkej kuenta itlajtol in Dios nijkuak Yej okintlapowiaya nian ixko yin tlaltikpak, in Dios okintlajyowiltij. Iwan tejwan okachi techtlajyowiltis tla amo tikchiwaskej kuenta nijkuak Yej technotza ika chikawak desde ilwikak. 
<span class="verse" id="HB12_26">26&#160;</span>Itech nekáj tonale, nijkuak Dios okintlapowij in tlakaj de Israel, otlalolinke. Pero axan Yej ijkín kijta: “Nijkuak nitlajtos, oksemi tlalolinis ixko yin tlaltikpak iwan noijki tlalolinis itech ilwikak.” 
<span class="verse" id="HB12_27">27&#160;</span>Iwan nijkuak okijtoj “oksemi”, kijtosneki nochi tlan Dios okichij, nochi tlan weli molinia pojpoliwis iwan mokawas sa yen tlan mach weli molinia. 
<span class="verse" id="HB12_28">28&#160;</span>Dios techmaka se lugar kan titlanawatiskej katlej mach welis molinis. Por yonik moneki ma tiktlasojkamachilikan toTajtzin Dios, ma tikweyikixtikan ken Yej kipaktia, ika tetlakitalistle iwan ika nemawtile. 
<span class="verse" id="HB12_29">29&#160;</span>Porke in toTajtzin Dios Yej kej yeskia se tlitl katlej weli kichichinoa nochi tlan onkaj.  </div>
<div class='psalmlabel' id='HB13_0'> 13</div>
<div class='s'>Kenik welis tikpaktiskej in Dios </div>
<div class='p'>
<span class="verse" id="HB13_1">1&#160;</span>Ma timotlasojtlakan nochipa se iwan oksé kej tiiknimej. 
<span class="verse" id="HB13_2">2&#160;</span>Amo xikelkawakan de ankinkalotiskej ika kuale akinmej amechwaltlajpaloaj amochan. Porke ya wejkawitl sekimej katlej otekalotijkej mach okimomakakej kuenta kox yen angelestin okinkalotijkej. </div>
<div class='p'>
<span class="verse" id="HB13_3">3&#160;</span>Xikinmelnamikikan katlej tzaktokej telpiloyan iwan xikinpalewikan, kej yeskia namejwan noijki inwan antzaktokej. Xikinmelnamikikan katlej kintlajyowiltiaj iwan xikinpalewikan, porke namejwan noijki ankipiaj namotlalnakayo katlej mostla wiptla no welis tlajyowis. </div>
<div class='p'>
<span class="verse" id="HB13_4">4&#160;</span>Se tlakatl iwan se siwatl katlej ya tlanamiktiltin moneki ma motlakitakan iwan amo ma momekatikan, sino moneki ma chipawkanemikan. Porke Dios kintlajyowiltis katlej momekatiaj katlej tlanamiktiltin iwan katlej mach tlanamiktiltin. </div>
<div class='p'>
<span class="verse" id="HB13_5">5&#160;</span>Amo wel xikwelitakan in tomin. Xipakikan ika tlan ya ankipiaj, porke Dios kijta: “Mach keman nimitzkawas, porke Nej nochipa mowan nietos.” 
<span class="verse" id="HB13_6">6&#160;</span>Por yonik in tejwan tiwelij tikijtaj ika nochi toyolo: </div>
<div class='q'>In Señor nechpalewia. </div>
<div class='q'>Mach nikinmiimakasi in tlakaj maski ma nechtoktikan tlan amo kuale. </div>
<div class='p'>
<span class="verse" id="HB13_7">7&#160;</span>Xikinmelnamikikan in tokniwan katlej oamechyekankej ipan iojwi in toTajtzin Dios, katlej oamechmatiltijkej itlajtol in Dios. Xikyejyekokan nochi tlan kuale tlan yejwan okichijkej nijkuak ok oyolitokaj, iwan xitlaneltokakan inawak Dios ijkón ken yejwan otlaneltokakej. </div>
<div class='p'>
<span class="verse" id="HB13_8">8&#160;</span>Jesucristo mach keman mopatla. Desde ya wejkawitl, asta axan, iwan iktlanke (ik tlami) mach keman mopatlas. 
<span class="verse" id="HB13_9">9&#160;</span>Amo ma amechkajkayawakan ika oksekimej tlamachtiltin katlej mach ijki tlan kiteititiaj. Moneki ma timoyekketzakan ipan toyolo ika iteiknotlamachilis in Dios. Amo xikyejyekokan ke anweliskej anmoyekketzaskej inawak Dios por ankikawaskej de ankikuaskej itlaj tlakuale. Porke yon tlamachtile mach kinpalewia akinmej ijkón kichiwaj. </div>
<div class='p'>
<span class="verse" id="HB13_10">10&#160;</span>Tejwan tikpiaj se artal iwan de ompa mach itlaj welis kikuaskej in tiopixkej katlej ok tekipanoaj itech mantajtiopan. Kijtosneki, nochtin katlej kinekiskej momakixtiskej ika itlanawatil in Moisés, mach itlaj welis kinpalewis imikilis in Cristo. 
<span class="verse" id="HB13_11">11&#160;</span>Ya wejkawitl in weyi tiopixke okitkia inmeso yolkamej ijtik tiopan Kan Tlixpantzin. Ompa okixpantiliaya in toTajtzin Dios yon estle para ika okintlapojpolwiaya in tlakaj, pero innakayo de yonmej yolkamej katlej okinmiktiayaj okinchichinoayaj kalan de yen weyikan. 
<span class="verse" id="HB13_12">12&#160;</span>Ijkón noijki in Jesús otlajyowij iwan okimiktijkej kalan de yen weyikan, iwan ika ieso okinchipaj in tlakaj de intlajtlakol. 
<span class="verse" id="HB13_13">13&#160;</span>Por yonik tejwan noijki moneki ma tikisakan kalan para ayakmo tieskej ijtik yon weyikan ika intiotlamachtil in tlakaj de Israel. Iwan ijkón tieskej inawak Jesús. Iwan ma tikxikokan in pinawalistle ijkón ken Yej opanok. 
<span class="verse" id="HB13_14">14&#160;</span>Porke nian ixko yin tlaltikpak mach onkaj nion se weyikan katlej yetos iktlanke (ik tlami). Pero tejwan tikchiaj se weyikan katlej satepan yetos. 
<span class="verse" id="HB13_15">15&#160;</span>Por yen tlan Jesucristo okichij por tejwan, moneki nochipa ma tikweyikixtikan toTajtzin Dios. Yon weyikixtilistle kijtosneki yen tlamanale katlej moneki tikmakaskej in toTajtzin Dios. Moneki kiné ma tikweyikixtikan itoka in toTajtzin Dios ika toten. 
<span class="verse" id="HB13_16">16&#160;</span>Amo xikelkawakan de ankichiwaskej tlan kuale iwan xikinpalewikan oksekimej ika tlan ankipiaj. Porke nochi yon tlamantle kipaktia in toTajtzin Dios kej yeskia ankimakaj se tlamanale ika tlasojkamachilistle. </div>
<div class='p'>
<span class="verse" id="HB13_17">17&#160;</span>Xikintlakitakan katlej amechyekanaj iwan xikchiwakan tlan yejwan amechnawatiaj. Porke yejwan kimonekuitlawiaj namoanima porke yejwan kimatij nik kipiaj de kitemakaskej kuenta inawak Dios. Moneki xikintlakitakan para yejwan ma tekipanokan ika pakilistle, iwan amo ika neyolkokole. Porke mach itlaj amechpalewis tla amejwan ankinyolkokoskej. </div>
<div class='p'>
<span class="verse" id="HB13_18">18&#160;</span>Ximotiotzajtzilikan por tejwan. Tejwan kuale tikmatij ipan totlalnamikilis nik tikatej kuale inawak Dios, porke nochipa tiknekij tikchiwaskej nochi tlan kuale. 
<span class="verse" id="HB13_19">19&#160;</span>Nikneki ximotiotzajtzilikan inawak Dios por nej, para Dios ma nechkawili ma namechitati niman. </div>
<div class='s'>Okonintlajpalojkej iwan okonintiochijkej in tlaneltokakej hebreos </div>
<div class='p'>
<span class="verse" id="HB13_20">20&#160;</span>In Dios katlej techmaka yolosewilistle, katlej okiyolitij in toSeñor Jesucristo satepan de omikke, in toweyi Tlajpixke de tejwan tiichkawan, katlej ika ieso okichikaj iktlanke (ik tlami) in yankuik akuerdo katlej nochipa yetos, 
<span class="verse" id="HB13_21">21&#160;</span>ma amechmaka nochi tlamantle tlan kuale katlej moneki ankitekipanoltiskej para ankichiwaskej tlan Dios kineki. Iwan por medio de Jesucristo ma kichiwa itech amonemilis tlan Dios kipaktia. Ma tikweyikixtikan Cristo nochipa. Ijkón ma yeto. </div>
<div class='p'>
<span class="verse" id="HB13_22">22&#160;</span>Nokniwan, namechtlatlawtia xikresibirokan ika kuale yin amatlajkuilole katlej onamechijkuililij kanaj keski tlajtole para ika namechnajnawatia. 
<span class="verse" id="HB13_23">23&#160;</span>Nikneki namejwan xikmatikan nik in tokni Timoteo yokikixtijkej de kan telpiloyan, mach ok tzaktok. Iwan tla witz niman, nikwikas nijkuak nias namechitati. </div>
<div class='p'>
<span class="verse" id="HB13_24">24&#160;</span>Xikonintlajpalokan nochtin akinmej amechyekanaj, iwan noijki amechontlajpaloaj nochtin tokniwan yolchipawakej. In tokniwan de nian país de Italia amechontlajpaloaj. </div>
<div class='p'>
<span class="verse" id="HB13_25">25&#160;</span>Ma Dios amechtiochiwa aminochtin. Ijkón ma yeto.</div><div class="footnote">
<hr />
</div>
</div></body></html>
