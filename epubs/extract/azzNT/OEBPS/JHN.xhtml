<!DOCTYPE html>
<html xmlns="http://www.w3.org/1999/xhtml" xmlns:epub="http://www.idpf.org/2007/ops" lang="azz" dir="ltr">
<head>
<meta charset="UTF-8" />
<link rel="stylesheet" href="epub.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width, height=device-height"/>
<title>In cuali tajtoltzin de Dios SAN JUAN 1</title>
</head>
<body dir='ltr'>
<ul class='tnav'>
<li><a href='index.xhtml'>SAN JUAN</a></li>
</ul><ul class='tnav'><li><a href='JHN.xhtml#JN1_0'>1</a></li>
<li><a href='JHN.xhtml#JN2_0'>2</a></li>
<li><a href='JHN.xhtml#JN3_0'>3</a></li>
<li><a href='JHN.xhtml#JN4_0'>4</a></li>
<li><a href='JHN.xhtml#JN5_0'>5</a></li>
<li><a href='JHN.xhtml#JN6_0'>6</a></li>
<li><a href='JHN.xhtml#JN7_0'>7</a></li>
<li><a href='JHN.xhtml#JN8_0'>8</a></li>
<li><a href='JHN.xhtml#JN9_0'>9</a></li>
<li><a href='JHN.xhtml#JN10_0'>10</a></li>
</ul><ul class='tnav'>
<li><a href='JHN.xhtml#JN11_0'>11</a></li>
<li><a href='JHN.xhtml#JN12_0'>12</a></li>
<li><a href='JHN.xhtml#JN13_0'>13</a></li>
<li><a href='JHN.xhtml#JN14_0'>14</a></li>
<li><a href='JHN.xhtml#JN15_0'>15</a></li>
<li><a href='JHN.xhtml#JN16_0'>16</a></li>
<li><a href='JHN.xhtml#JN17_0'>17</a></li>
<li><a href='JHN.xhtml#JN18_0'>18</a></li>
<li><a href='JHN.xhtml#JN19_0'>19</a></li>
<li><a href='JHN.xhtml#JN20_0'>20</a></li>
</ul><ul class='tnav'>
<li><a href='JHN.xhtml#JN21_0'>21</a></li>
</ul>

<div class='main' id='JN0_0'>

<div class='mt'>ITATITANIL DE CRISTO, YEJUA IN SAN JUAN TEN QUIJCUILOJ NIJÍN YANCUIC TAJTOLTZIN DE DIOS TEN CUALCUI NE NEMAQUIXTILIS  </div>
<div class='psalmlabel' id='JN1_0'> 1</div>
<div class='s'>Nican tajtoa de ne Tajtoltzin de Dios ten mochihuaco tagat </div>
<div class='p'>

<span class="verse" id="JN1_1">1&#160;</span>Huan cuac ayamo tzinpehuaya in talticpac, ijcuacón ipa yoltinemi in Tajtoltzin de Dios. Huan ne Tajtoltzin ipa yetinemi iixpantzinco Totajtzin Dios. Huan ne Tajtoltzin Yejuatzin ne no catca Dios. 
<span class="verse" id="JN1_2">2&#160;</span>Huan ne Tajtoltzin nentinemi iixpantzinco in Totajtzin Dios achtopa que tzinehuasquía nijín talticpac. 
<span class="verse" id="JN1_3">3&#160;</span>Huan in Totajtzin Dios nochi quichijchihuac nican talticpac ica ne ichicahualis den Cristo Itajtoltzin de Dios. Huan amo teyi ongac nican talticpac como amo Yejuatzin in Tajtoltzin quichijchihuac. 
<span class="verse" id="JN1_4">4&#160;</span>In Tajtoltzin Yejuatzin ne quipixtoc imaco nochi chicahualis para quitemacas nemilis. Huan Yejuatzin quitemaca nemilis huan ne nemilis yejua ne se tanex ten quinyoltahuilía in talticpacuani. 
<span class="verse" id="JN1_5">5&#160;</span>Huan ne tanextzin teyoltahuilía campa ne tayohuayanilot den tajtacol, huan ne tayohuayanilot amo huelis quisejsehuis ne tanextzin. </div>
<div class='p'>
<span class="verse" id="JN1_6">6&#160;</span>Huan se tonal Totajtzin Dios quijitac se tagat monotza Juan huan tatitanic ma yolico nican talticpac, huan Dios quihualtitanilij ma quichiutinemi nitequiu. 
<span class="verse" id="JN1_7">7&#160;</span>Huan in Totajtzin Dios quinahuatilij que Juan ma tetapohuijtinemi huan ma tanojnotztinemi ica por ne tanextzin para ma xiyecajsicaneltocacan in talticpacyetoni de ne tanextzin ten teyoltahuilía. 
<span class="verse" id="JN1_8">8&#160;</span>Huan in Juan amo catca ne tanextzin. Ta, Juan sayó queme se tanojnotzque quinnextilijtinemía in talticpacuani de aconi ne tanextzin. </div>
<div class='p'>
<span class="verse" id="JN1_9">9&#160;</span>Huan ne yec melau tanextzin, yejua ne ica quinyoltahuilijtihualaya nochi in talticpacuani ten ejcotihualayaj nican talticpac. 
<span class="verse" id="JN1_10">10&#160;</span>Huan ne tanextzin Yejuatzin in Jesús Temaquixtijque ten huala nemico nican talticpac. Pero miacque in talticpacuani amo quixmatque, masqui Totajtzin Dios quichijchihuac nijín talticpac ica por yejua ichicahualis ne Yejuatzin in Tajtoltzin. 
<span class="verse" id="JN1_11">11&#160;</span>Huan masqui huala Jesús Temaquixtijque nican talticpac campa itaaxcayan huan campa ipueblojcahuan, pero in talticpacuani amo quiselijque nitanojnotzalis ten quinualcuilij Jesús. 
<span class="verse" id="JN1_12">12&#160;</span>Pero ocsequin, quema, quiselijque nitajtoltzin de Jesús huan no ihuantzin tacuautamatque tech in chicahualis den nitocaytzin. Huan nochi neques ten ihuantzin tacuautamatijque, yejuan nojonques in Jesús Temaquixtijque quinmactilij tanahuatil para ma yejuan pohuican ihuan Totajtzin Dios queme teconehuan. 
<span class="verse" id="JN1_13">13&#160;</span>Huan nojonques ten ihuantzin Jesús tacuautamatque, yejuan nojonques yec melau mochihuacoj teconehuan den Totajtzin Dios, pero amo porín ijcón yolicoj nican talticpac. Huan amo no mochihuacoj iconehuan Totajtzin Dios ijcón queme cuac se tetat quiniscaltía iconehuan. Huan amo no mochihuacoj iconehuan Totajtzin Dios porín se tagat huan se sihuat de nitanejnequilis san. Ta, yejuan mochihuacoj teconehuan de Dios sayó porín Yejuatzin quimonequiltij quinyancuicayolitía. </div>
<div class='p'>
<span class="verse" id="JN1_14">14&#160;</span>Huan ne Jesús Temaquixtijque ten quitocaytíaj Tajtoltzin, Yejuatzin mochihuaco tagat nican talticpac; huan ne Tajtoltzin nentinemía tohuan sequi tonalme. Huan itech Jesús yejua ne Tajtoltzin tiquitilijque que Yejuatzin tanextilijtinemía ica ne teicnelilis, huan itech Yejuatzin no ticajxilijque tajtolme den yec melau. Huan cuac Yejuatzin nemic tohuan, ijcuacón tiquitilijque ne ichicahualilis; huan ne chicaucahuelilis Totajtzin Dios quimactilij iyojtzin Conetzin. 
<span class="verse" id="JN1_15">15&#160;</span>Huan ijcón ne Juan Taahuijque quitetatohuiltíaya Jesús huan quiniliaya in tagayot ijcuín: </div>
<div class='p'>―Nijín Jesús Yejuatzin achtopa ya namechtapohuiaya cuac nejua namechiliaya ijcuín: Ne ten hualajtoc nimampa de nejua, Yejuatzin ya ne cachi hueyi chiuque huan que nejua, porín Yejuatzin ipa yoltinemi ne achtopa ya que nejua niyolisquía. </div>
<div class='p'>
<span class="verse" id="JN1_16">16&#160;</span>Huan tinochi ticselijtinenque ya nochi tataman tapalehuilis ten hualehua itech italnamiquilis de Cristo. Huan Totajtzin Dios technenepantalilía ojcachi oc iteicnelilis ica por ne Jesús Temaquixtijque. 
<span class="verse" id="JN1_17">17&#160;</span>Huan ica por ne huejcautanahuatijque Moisés, ticmaticoj in tanahuatil de Dios. Huan no ticmatij que techajsico ya ne teicnelilis de Dios huan ne yec melau Tajtoltzin de Dios sayó ica por ne Jesucristo. 
<span class="verse" id="JN1_18">18&#160;</span>Huan amo aquen queman acsá quitac Totajtzin Dios. Ta, sayó ne Iyojtzin Iconetzin ten semi moyoltasojtaj ihuan Itajtzin Dios. Huan yejua ne iyojtzin Conetzin hualehuac iixpantzinco Totajtzin Dios huan huala nican talticpac para technextilico quenín tamati Totajtzin Dios. </div>
<div class='s'>Nican tajtoa de que Juan Taahuijque quitetapohuía de Jesucristo Temaquixtijque </div>
<div class='r'>(Mt. 3.11‑12; Mr. 1.7‑8; Lc. 3.15‑17) </div>
<div class='p'>
<span class="verse" id="JN1_19">19&#160;</span>Huan in Juan Taahuijque techtapohuía de que in tayecanani judíos de pueblo Jerusalén quinualtitanque sequi tiopixcame huan sequin tapalehuiani den tiopixcame, yejuan ten monotzaj Levitas. Huan ijcón yejuan quitajtoltijque in Juan ijcuín: </div>
<div class='p'>―¿Aconi tejua? Huan, ¿toni tanahuatil ticualcuitihuitz tejua, Juan? </div>
<div class='p'>
<span class="verse" id="JN1_20">20&#160;</span>Huan ijcón in Juan quinyequiliaya, huan amo teyi quintaatiliaya. Ta, quinyecajsicamatiltij ijcuín: </div>
<div class='p'>―Pues, nejua amo ni Cristo Temaquixtijque. </div>
<div class='p'>
<span class="verse" id="JN1_21">21&#160;</span>Ijcuacón ocsepa ne tiopixcame quitajtoltijque in Juan ijcuín: </div>
<div class='p'>―Pues, ¿aconi tejua? ¿Xe tejua ya ti Elías, ne tanahuatijque de Dios? </div>
<div class='p'>Ijcuacón in Juan quinnanquilij ijcuín: </div>
<div class='p'>―Nión no nejua ni Elías. </div>
<div class='p'>Huan de ompa ocsepa yejuan quiyectajtoltijque in Juan ijcuín: </div>
<div class='p'>―¿Xe tejua ya tihueyitanahuatijque de Dios ten quipía que hualas, Yejuatzin ne Cristo Temaquixtijque? </div>
<div class='p'>Huan in Juan ocsepa quinnanquilij ijcuín: </div>
<div class='p'>―Amo no nejua ninetanahuatijque ten quipías que hualas. </div>
<div class='p'>
<span class="verse" id="JN1_22">22&#160;</span>Ijcuacón in tiopixcame quilijque Juan ijcuín: </div>
<div class='p'>―Pues, ¿aconi tejua ya pos? Xitechili porín tejuan monequi ticuicasque tensá tajtol para tiquinmaquilisque huan tiquinmatiltisque ne naquen techualtitanque. Pues, ¿xe semi amo tihuelis xitechili aconi tejuatzin? </div>
<div class='p'>
<span class="verse" id="JN1_23">23&#160;</span>Ijcuacón in Juan quinnanquilij ocsepa in tiopixcame ijcuín: </div>
<div class='p'>―Nejuatzin ya den namejuan nannechcactocque ya ica nijín notajtolis huan nitanajnahuatía campa ne taiucan. Huan niquinilijtoc in tagayot ijcuín: “Xicmejmelahuacan se ojtzin campa huelis panos in Totecotzin”. Huan ijcón namechilía porín ipa ijcón quijtojteu ne huejcautanahuatijque Isaías. </div>
<div class='p'>
<span class="verse" id="JN1_24">24&#160;</span>Huan no in tamachilejque fariseos yejuan nojonques ipa quinualtitancaj ya nijín tiopixcame para ma quiyectajtoltican in Juan Taahuijque. 
<span class="verse" id="JN1_25">25&#160;</span>Ica ya nojón yejuan ocsepa quitajtoltijque in Juan huan quilijque ijcuín: </div>
<div class='p'>―Pues, ¿queyé tejua titaahuijtinemi? Como tejua amo tion Cristo, huan como nión ti Elías huan como nión no titanahuatijque de Dios ten quipías de hualas. </div>
<div class='p'>
<span class="verse" id="JN1_26">26&#160;</span>Ijcuacón in Juan quinnanquilij ijcuín: </div>
<div class='p'>―Pues melau nejua nitaahuijtinemi ica at san, pero nican yetoc se tamachtijque namotzalan ten amo nanquitaj huan nión no nanquixmatij. 
<span class="verse" id="JN1_27">27&#160;</span>Yejua ya ne tamachtijque hualajtoc de nechualtoctilijtoc nimampa de nejua, huan Yejuatzin ipa nentihuitz ya achtopa que nejua niyolis. Huan nejua amo nechnamiqui que ma nictojtomilis ne nimetzuijconca de nitegac, ne naquen nechualtojtocatoc. </div>
<div class='p'>
<span class="verse" id="JN1_28">28&#160;</span>Huan nochi nijín mochihuac tech ne lugar campa monotza Betábara ten yetoya ne iquisayampa in tonal den sentapalpa de hueyíat den monotza Jordán, nepa campa Juan taahuijtoya. </div>
<div class='s'>Nican tajtoa de que Jesucristo Temaquixtijque Yejuatzin ne ichcatzin de Dios </div>
<div class='p'>
<span class="verse" id="JN1_29">29&#160;</span>Huan imostica in Juan Taahuijque quitac Jesús que motoquijtihuala ya campa yejua. Ijcuacón in Juan quinilij in tagayot ijcuín: </div>
<div class='p'>―Xiquitacan san, ne huitza ya in tagatzin ten Dios cualtitanic ten tamati queme ichcatzin. Huan ne ichcatzin yejua ya ne quinajchihuilis nintajtacoluan de nochi talticpacuani. 
<span class="verse" id="JN1_30">30&#160;</span>Huan namechtapohui ya de ne tagatzin ijcuín: “Nimampa de nejua hualajtoc se tagat huan Yejuatzin ne den semi cachi hueyi chiuque huan nejua amo teyi nichiuque, porín Yejuatzin ipa nentihuitz ya achtopa que nejuatzin ninemisquía”. 
<span class="verse" id="JN1_31">31&#160;</span>Huan melau nejua amo no niquixmatía de aconi Yejuatzin; pero axcan niquixmati ya. Ica ya nojón nejua nihuala niquinahuijtihuala ica at para ma ijcón niquinajsicamatilti in pueblojuani de Israel de aconi Yejuatzin. </div>
<div class='p'>
<span class="verse" id="JN1_32">32&#160;</span>Huan ijcón in Juan ocsepa quintapohuij in tagayot ten yejua quitac huan quinilij ijcuín: </div>
<div class='p'>―Huan nejuatzin niquitac in Yecticatzin Espíritu cuac Yejuatzin hual pantemoaya de ne eluiyactzinco ijcón queme hual temoa se tototzin paloma. Huan no niquitac que calaquito itech ne Jesús. 
<span class="verse" id="JN1_33">33&#160;</span>Huan masqui nejua amo niquixmatic aconi ne Jesús, pero ipa Totajtzin Dios nechualtitanic ma nitaahuijtinemi ica at. Huan Totajtzin Dios ipa nechilijca ya ijcuín: “Cuac tiquitas ne Yecticatzin Espíritu que hual temos huan calaquitiu itech se tagat, xicmati que yejua ya ne teojxilijtiyás huan teyolpexontijtiyás ica in chicahualis den Yecticatzin Espíritu”. 
<span class="verse" id="JN1_34">34&#160;</span>Huan nejua niquitac ya que ijcón mochihuac ipan ne Jesús. Ica ya nojón namechtapohuij de que Jesús yejua ya nijín Teconetzin de Dios. </div>
<div class='s'>Nican tajtoa den imomachtijcahuan de Jesús ten Yejuatzin achtopa quinijitac </div>
<div class='p'>
<span class="verse" id="JN1_35">35&#160;</span>Huan ijcón ocsepa imostica in Juan Taahuijque ijcatoya monojnotztoya ihuan omen imomachtijcahuan. 
<span class="verse" id="JN1_36">36&#160;</span>Huan cuac in Juan quitac que ompa panoaya Jesús Temaquixtijque, ijcuacón Juan quinilij ne imomachtijcahuan ijcuín: </div>
<div class='p'>―Xiquitacan san, ne huitza ya in tagatzin ten Dios cualtitanic ten tamati queme ichcatzin. </div>
<div class='p'>
<span class="verse" id="JN1_37">37&#160;</span>Huan ijcón cuac in omen imomachtijcahuan de Juan caquilijque ya de nitajtolis de Juan, ijcuacón nojón omen yajque huan quitoctilijque in Jesús para ijcón ma momachtijtiyasque de Yejuatzin. 
<span class="verse" id="JN1_38">38&#160;</span>Ijcuacón in Jesús niman mocueptiquisac para tacuitapampa huan quinitac que quitoctiliayaj ne omen imomachtijcahuan de Juan huan Jesús quinilij ijcuín: </div>
<div class='p'>―¿Aconi nanquitemojtiyohue? </div>
<div class='p'>Huan yejuan quinanquilijque ijcuín: </div>
<div class='p'>―Totamachtijcau, ticnequij ticmatisque, ¿can tioncalyetica? </div>
<div class='p'>
<span class="verse" id="JN1_39">39&#160;</span>Ijcuacón in Jesús quinnanquilij ne omen ijcuín: </div>
<div class='p'>―Xihualacan huan xiquitaquij. </div>
<div class='p'>Huan ijcón ne omen imomachtijcahuan de Juan melau yajque huan quitacque can calyetoya in Jesús. Huan ijcón ihuan tiotacque Yejuatzin porín catca ipa queme nahui hora de tiotac ya. 
<span class="verse" id="JN1_40">40&#160;</span>Huan in Andrés ihuan ocsé tagaicniu, yejuan nojonques catcaj imomachtijcahuan de Juan huan yejuan quicaquilijque ne itajtolis de Juan. Ica ya nojón yejuan quitoctilijque in Jesús Temaquixtijque para ijcón momachtisque de Yejuatzin. Huan ne Andrés, yejua ne catca iicniu de Simón Pedro. 
<span class="verse" id="JN1_41">41&#160;</span>Ijcuacón in Andrés amo teyi ica quinejnematic. Ta, yejua niman yajqui quitemoto ne iicniu Simón Pedro huan quilito ijcuín: </div>
<div class='p'>―Tejuan ticajsicque ya ne Mesías ―ten quijtosnequi Cristo ne Temaquixtijque. </div>
<div class='p'>
<span class="verse" id="JN1_42">42&#160;</span>Huan ijcón in Andrés niman cuiyac iicniu Simón Pedro campa yetoya Jesús. Huan cuac Jesús quitac ya Pedro, ijcuacón Jesús quilij ijcuín: </div>
<div class='p'>―Tejua ya ti Simón, de titeconeu de Jonás, pero nejua nimitztocaytía Cefas ―ten quijtosnequi Pedro (huan no quijtosnequi tet). </div>
<div class='s'>Nican Jesús Temaquixtijque quinnotzac in Felipe huan in Natanael ma yejuan quitoctilican huan ma momachtijtiyacan Yejuatzin </div>
<div class='p'>
<span class="verse" id="JN1_43">43&#160;</span>Huan ijcón ocsepa imostica Jesús quinequic yas nepa Galileajcopaca. Huan cuac yaya ya Galileajcopaca, ijcuacón cajsito in Felipe huan in Jesús quilij ijcuín: </div>
<div class='p'>―Tiyohue xinechtoctilijtiu huan ximomachtijtiu de Nejuatzin. </div>
<div class='p'>
<span class="verse" id="JN1_44">44&#160;</span>Huan nijín Felipe pohuía campa ne pueblo de Betsaida campa no calyetoyaj in Andrés huan in Pedro. 
<span class="verse" id="JN1_45">45&#160;</span>Huan ijcón in Felipe yajqui quitemoto ne Natanael. Huan cuac cajsic ya, ijcuacón quilij ijcuín: </div>
<div class='p'>―Tejuan ticajsicque ya ne tagat ten monotza Jesús. Huan nijín yejua ya in Jesús den teconeu de José den ipueblo Nazaret. Huan yejua ya nijín Jesús ten ipa Moisés techijcuilohuilijca ya tech nitajcuilolamatzin. Huan no ijcón ne huejcautanahuatiani de Dios, yejuan nojonques techijcuilohuilijteucaj ya de nijín Jesús. </div>
<div class='p'>
<span class="verse" id="JN1_46">46&#160;</span>Huan ijcón in Natanael quilij Felipe ijcuín: </div>
<div class='p'>―¿Xe timoyolilía que huelis ma acsá quisa yolcuali tech ne pueblo de Nazaret? </div>
<div class='p'>Ijcuacón in Felipe quinanquilij ijcuín: </div>
<div class='p'>―Xihuiqui san huan xiquitaqui. </div>
<div class='p'>
<span class="verse" id="JN1_47">47&#160;</span>Huan cuac in Jesús quitac ya que motoquijtihuitz ya in Natanael, ijcuacón Jesús quilij ijcuín: </div>
<div class='p'>―Nican hualajtoc se tagat ten yec melau yolcuali den pohui ihuan israelitas ne ten melau tacuautamatinemij ihuan Dios. Huan yejua ne amo cuicatinemi tech niyolo nión teyi ne tacajcayahualis. </div>
<div class='p'>
<span class="verse" id="JN1_48">48&#160;</span>Ijcuacón in Natanael quitajtoltij Jesús ijcuín: </div>
<div class='p'>―¿De can tinechonixmatic? </div>
<div class='p'>Ijcuacón Jesús quinanquilij ijcuín: </div>
<div class='p'>―Nejua nimitzitac achtopa que in Felipe mitzonnotzasquía, cuac tejua tiyetoya oc tatampa de se higoscuohuit. </div>
<div class='p'>
<span class="verse" id="JN1_49">49&#160;</span>Ijcuacón in Natanael quilij Jesús ijcuín: </div>
<div class='p'>―Tamachtijque, melau tejuatzin ya ti Teconetzin de Dios, huan tejuatzin titayecanque rey den quinyolyecantinemis in pueblojuani de Israel. </div>
<div class='p'>
<span class="verse" id="JN1_50">50&#160;</span>Huan Jesús quilij Natanael ijcuín: </div>
<div class='p'>―¿Xe tinechneltoca sayó porín nimitzilij que nimitzitac ne higoscuoutampa? Como ijcón ticneltocac de nijín ticaquico, ica ya nojón xicmati que cachi huejueyi oc mohuiscatequit de míac tataman tiquitatiu huan que nijín de ticayic ya. </div>
<div class='p'>
<span class="verse" id="JN1_51">51&#160;</span>Huan no ijcón in Jesús ocsepa quilij ne Natanael ijcuín: </div>
<div class='p'>―Yec melau ten nimitzilía que tejua tiquitas tapoutoc in eluiyac huan tiquitas ne ángeles taquehualme de Dios tejcotosque huan hual temotosque de ne eluiyactzinco para ma nechpalehuiquihue porín Nejuatzin ni Yectagatzin.  </div>
<div class='psalmlabel' id='JN2_0'> 2</div>
<div class='s'>Nican tajtoa de se nenamictilis mochihuac campa pueblo Caná de itatilanal ne Galileajcopaca </div>
<div class='p'>
<span class="verse" id="JN2_1">1&#160;</span>Huan cuac panoc ya de eyi tonal, ijcuacón mochihuac se iluitonal de ne nenamictilis campa pueblo de Caná de itatilanal ne Galileajcopaca. Huan ne inantzin Jesús no ompa yetoya. 
<span class="verse" id="JN2_2">2&#160;</span>Huan no quinnejmachtijcaj Jesús ihuan imomachtijcahuan de que ma yacan ne campa nenamictilis. 
<span class="verse" id="JN2_3">3&#160;</span>Huan mochihuac que cuac tacuajtoyaj ya, ijcuacón tamic ne vino. Huan inantzin Jesús quilij Jesús ijcuín: </div>
<div class='p'>―Amo quipíaj oc ne vino. </div>
<div class='p'>
<span class="verse" id="JN2_4">4&#160;</span>Ijcuacón Jesús quinanquilij inantzin ijcuín: </div>
<div class='p'>―Tejua nonantzin, ¿queyé ijcón tinechilía? Porín cuali ticmati que ayamo ejcoc in tonal de notequiu. </div>
<div class='p'>
<span class="verse" id="JN2_5">5&#160;</span>Ijcuacón inantzin quinilij in tequitini ne naquen quinxejxelojtoyaj ne vino ijcuín: </div>
<div class='p'>―Xicchihuacan ijcón queme Yejuatzin namechnajnahuatis. </div>
<div class='p'>
<span class="verse" id="JN2_6">6&#160;</span>Huan no mochihuac que ompa yetoyaj chicuasen huejueyi soquiconme, ijcón queme ne pueblojuani judíos quicuíaj cuac quitacamatíaj ne tanahuatil de ne matequilis. Huan cada se de ne soquiconme aquía queme nahuipoal oso macuilpoal litros de at. 
<span class="verse" id="JN2_7">7&#160;</span>Ijcuacón in Jesús quinilij ne tequitini ijcuín: </div>
<div class='p'>―Xiquinpexontican ica at nijín soquiconme. </div>
<div class='p'>Huan yejuan melau ijcón quichiuque quinyecpexontijque. 
<span class="verse" id="JN2_8">8&#160;</span>Huan de ompa Jesús ocsepa quinilij ne tequitini ijcuín: </div>
<div class='p'>―Axcan xiquixtican tzictzin huan xicuiquilican ne naquen tayecancataxelojque de nijín iluit. </div>
<div class='p'>Huan in tequitini ijcón quichiuque. 
<span class="verse" id="JN2_9">9&#160;</span>Huan ijcón ne tayecancataxelojque de nenamictilis, yejua ne quitenyecoj ne at ten mocuepac ya vino, pero melau yejua amo quimatía de can hualehuac ne vino. Ta, sayó in tequitini quimatque de can cualcuicque ne vino. Huan yejuan quitacque san de can quiquixtijque ne at. Huan ijcón ne tayecancataxelojque de nenamictilis quinotzac ne teyoquich ten monamictía ya huan quilij ijcuín: </div>
<div class='p'>
<span class="verse" id="JN2_10">10&#160;</span>―Axcan nochi in tagayot achto ma motequili ya ne vino de cachi cuali. Huan de ompa cuac nochi ne naquen tanotzalme ixuitiyasque ya ica ne vino ten cuali, ijcuacón ocsepa pehuasque motequilisque ne vino ten de amo semi yec cuali. Pero tejua, titeyoquich, tiqueutoya ya den cachi cuali vino huan hasta axcan titechxelohuilijtoc. </div>
<div class='p'>
<span class="verse" id="JN2_11">11&#160;</span>Huan Jesús quichihuac nijín mohuiscatequit tech ne pueblo de Caná campa itatilanal Galileajcopaca. Huan yejua ya nijín ne achtopa mohuiscatequit ten quichihuac Jesús. Huan ica nijín mohuiscatequit Jesús quinonnextilij in pueblojuani den hueyi chicahualis de nicualtziyo. Huan ijcón imomachtijcahuan taneltocacque ihuan Yejuatzin. 
<span class="verse" id="JN2_12">12&#160;</span>Huan niman cuac motamichihuac ya ne iluit de nenamictilis, ijcuacón yajqui Jesús campa pueblo Capernaum huan no quisehuiyac inantzin huan iicnihuan huan ocsequin imomachtijcahuan. Huan ijcón ompa nochi senyetoyaj se ome eyi tonalme. </div>
<div class='s'>Nican tajtoa de que Jesús Temaquixtijque quichijchipahuac in cachi hueyi tiopan de judíos </div>
<div class='r'>(Mt. 21.12‑13; Mr. 11.15‑18; Lc. 19.45‑46) </div>
<div class='p'>
<span class="verse" id="JN2_13">13&#160;</span>Huan ijcón in Jesús yajqui tejcoto huan ajsito tech ne pueblo ne Jerusalén, porín ipa ejcotoya ya ne tonal de tajyohuilis iluit den pueblojuani judíos quichihuayaj. 
<span class="verse" id="JN2_14">14&#160;</span>Huan ompa Jesús quinajsito calijtic de ne hueyi tiopan den judíos miacque naquen tanamacatoyaj ica cuacuejme huan ica ichcame huan ica palomas. Huan no quinajsito ocsequin taca tocotzyetocque, huan yejuan quinpatiliayaj in tomin den tagayot. 
<span class="verse" id="JN2_15">15&#160;</span>Huan cuac Jesús quitac que ijcón mochiutoc, ijcuacón Yejuatzin quichijchihuac se cuetaxtamalin. Ijcuacón Jesús ica quincalanquixtij de ne hueyi tiopan nochi ne tanamacani huan no ihuan nincuacuejuan huan inichcahuan. Huan nochi ica ne taca ten tominpapatani no ica calancuatamotac; huan nochi nintomin quinmoyahuilij huan quinixcuepilij ninmesajuan de nojón tanamacani. 
<span class="verse" id="JN2_16">16&#160;</span>Huan nochi ne tanamacani de palomas Jesús quinilij ijcuín: </div>
<div class='p'>―Niman xiquinajchihuacan nijinques palomas tech nijín tiopan huan amo xicchiutocan ichantzin de Notajtzin Dios queme yesquía se cali campa sayó tanamacaj huan tacohuaj. </div>
<div class='p'>
<span class="verse" id="JN2_17">17&#160;</span>Huan ijcón imomachtijcahuan cuac quitacque ya nochi nijín ten quichihuac Jesús, ijcuacón yejuan quelnamicque de ne Tajcuilolamatzin de Dios campa tajtoa de Jesús ijcuín: “Semi nicyolmachilía se chicaucatanejnequilis para quenín nicpalehuis niyectatalis ichantzin de Notajtzin Dios”. 
<span class="verse" id="JN2_18">18&#160;</span>Ijcuacón in tayecanani judíos quitajtoltijque Jesús ijcuín: </div>
<div class='p'>―¿Toni mohuiscatequit huelis titechnextilis? Porín tejuan ticnequij que xicchihuati se mohuiscatequit para ijcón ticmatisque cox melau ticpía tanahuatil de Dios. </div>
<div class='p'>
<span class="verse" id="JN2_19">19&#160;</span>Ijcuacón in Jesús quinnanquilij ijcuín: </div>
<div class='p'>―Xicuejuelocan nijín tiopan huan ipan eyi tonal nejuatzin nicchijchihuati ocsepa se tiopan yancuic. </div>
<div class='p'>
<span class="verse" id="JN2_20">20&#160;</span>Ijcuacón in tayecanani judíos quilijque Jesús ijcuín: </div>
<div class='p'>―¿Queyé ijcón tiquijtoa? Ta, nijín hueyi tiopan semi huejcahuac para quitamichijchiuque nijín tepamit, achá queme omepoal huan chicuasen xihuit. Huan, ¿xe tejuatzin timoyolilía que tejua tihuelis ticchijchihuas ipan eyi tonal? </div>
<div class='p'>
<span class="verse" id="JN2_21">21&#160;</span>Pero in Jesús Temaquixtique tajtoaya de nitacayopan huan monejnehuililtij queme se tiopan. 
<span class="verse" id="JN2_22">22&#160;</span>Ica ya nojón cuac Jesús quitalpachojcaj ya huan ipan eyi tonal ocsepa panquisac yoltoc intzalan in ánimajme, ijcuacón imomachtijcahuan ocsepa quelnamicque nojón tajtolme ten quinilijca ya Jesús. Ijcuacón yejuan imomachtijcahuan cachi oc quineltocacque in Tajcuilolamatzin huan no quineltocacque in tajtolme ten Jesús quinilijca ya ne achtopa. </div>
<div class='s'>Nican tajtoa de que Jesús Temaquixtijque quinyolojixmatic nochi in tagayot </div>
<div class='p'>
<span class="verse" id="JN2_23">23&#160;</span>Huan cuac in Jesús yetoya ne campa pueblo de Jerusalén huan mochiutoya ne tajyohuilis iluit, ijcuacón miacque pueblojuani quineltoquilijque in chicahualis den nitocaytzin de Jesús, porín yejuan quitacque míac tataman mohuiscatequit ten quichihuac in Yejuatzin. 
<span class="verse" id="JN2_24">24&#160;</span>Pero Jesús amo yec tacuautamatic ninuan in pueblojuani. 
<span class="verse" id="JN2_25">25&#160;</span>Porín Yejuatzin cuali quinyolojixmatic ya in tagayot huan melau Yejuatzin amo monequía oc ma acsá quiliani oc de quenin mohuicayaj in pueblojuani. Porín Yejuatzin ipa cuali quinyolojixmatía ya nochi in tagayot.  </div>
<div class='psalmlabel' id='JN3_0'> 3</div>
<div class='s'>Nican Jesús Temaquixtijque monojnotza ihuan Nicodemo, yejua se tamachtijque de judíos </div>
<div class='p'>
<span class="verse" id="JN3_1">1&#160;</span>Huan yetoya se tagat tamachile ten no catca fariseo ten monotza Nicodemo, yejua ne no catca se tayecanque den pueblojuani judíos. 
<span class="verse" id="JN3_2">2&#160;</span>Huan Nicodemo yajqui quinojnotzato Jesús cuac ne tapoyahuic ya, huan quilito ijcuín: </div>
<div class='p'>―Tamachtijque, cuali ticmatij que Dios mitzualtitanic para titechonmachtis. Huan no cuali ticmatij que amo aquen se tagat huelis quitenextis ichicahualis para quichihuas se mohuiscatequit queme tejuatzin ticchihua, tajcón amo ihuan yetica in Totajtzin Dios. </div>
<div class='p'>
<span class="verse" id="JN3_3">3&#160;</span>Ijcuacón in Jesús quilij in Nicodemo ijcuín: </div>
<div class='p'>―Yec melau ten nimitzilía que monequi ma se yancuicayolis para ijcón huelis se cajsicamatis que Dios quimonequiltis momasoutos ica ne ihueyichicahualis tech se iyolijtic. </div>
<div class='p'>
<span class="verse" id="JN3_4">4&#160;</span>Ijcuacón in Nicodemo quitajtoltij Jesús ijcuín: </div>
<div class='p'>―Pero, ¿quenín huelis se hueyi tagat ma ocsepa yoli? ¿Xe huelis oc acsá ocsepa calaquis ijticpac den inantzin para ocsepa ijcón yolis? </div>
<div class='p'>
<span class="verse" id="JN3_5">5&#160;</span>Pero in Jesús quinanquilij ijcuín: </div>
<div class='p'>―Yec melau ten nimitzilía ocsepa que nochi ne naquen amo yancuicayolis de italnamiquilis ica at huan ica in chicahualis den Yecticatzin Espíritu, yejua ne ijcón amo huelis calaquitiu campa Dios quinyolyecanas itaneltocacahuan ica ihueyichicahualis. 
<span class="verse" id="JN3_6">6&#160;</span>Huan ijcón queme in talticpactetatme quiniscaltíaj ninconehuan sayó de nacat san, ma tamatican queme yejuan tamatij, no ijcón in Yecticatzin Espíritu quiniscaltía niconehuan ma tamatican queme Yejuatzin tamati, huan ma cuicacan tech niyolojuan in Yecticatzin Espíritu. 
<span class="verse" id="JN3_7">7&#160;</span>Pero amo semi xictetzaucacaqui nijín ten nimitzilía que tejua semi monequi xiyancuicayoli. 
<span class="verse" id="JN3_8">8&#160;</span>Porín in ejecat mopipitztinemi nican huan nepa campa yejua quinequi. Huan tejua ticaqui ijcoyocatinemi nican huan nepa, pero tejua amo ticmati can hualehuac in ejecat huan nión no ticmati can yohui. Huan no ijcón mochihua ica nojonques ten yancuicayolque ya ica in Yecticatzin Espíritu. </div>
<div class='p'>
<span class="verse" id="JN3_9">9&#160;</span>Ijcuacón in Nicodemo ocsepa quitajtoltij Jesús ijcuín: </div>
<div class='p'>―¿Quenín huelis mochihuas nochi nijín ten ticonijtoa? </div>
<div class='p'>
<span class="verse" id="JN3_10">10&#160;</span>Pero Jesús ocsepa quinanquilij ijcuín: </div>
<div class='p'>―¿Xe tejua amo ticajsicamati nijín ten nimitzilijtoc, porín tejua no titamachtijque ihuan in pueblojuani de Israel? 
<span class="verse" id="JN3_11">11&#160;</span>Huan yec melau ten nimitzilía que tejuan tictenextilíaj ne ten ticyecajsicamatij. Huan tejuan no tictetapohuíaj nochi ten melau tiquitacque ya. Pero namejuan amo nanquiyecneltocaj ten tamechilíaj. 
<span class="verse" id="JN3_12">12&#160;</span>Huan namejuan, como amo nannechneltoquilíaj in tamachtilis de nican talticpac san tenica namechnojnotztoc, ¿quenín huelis nanquineltocasque como Nejuatzin namechnojnotzasquía ica ne tanextililisme den ne eluiyactzinco? 
<span class="verse" id="JN3_13">13&#160;</span>Huan amo aquen tejcoc nepa eluiyactzinco. Ta, sayó Nejuatzin ni Yectagatzin. Huan nejua no nihualpantemoc desde ne eluiyactzinco porín ompa Nejuatzin nipoutoc. 
<span class="verse" id="JN3_14">14&#160;</span>Huan Moisés ne huejcautanahuatijque cajocuic ne teposcohuat tech se cuohuit campa ne taiucan. Huan ijcón queme Moisés cajocuic ne teposcohuat campa ne taseltijcan, no ijcón Nejuatzin ni Yectagatzin nechajocuisque huan nechsojsosque campa in colotzin. 
<span class="verse" id="JN3_15">15&#160;</span>Ica ya nojón nochi naquen tacuautamatisque nohuan, yejuan nojonques amo queman ixpolihuisque oc. Ta, quipiasque ne yec nemilis sen nachipa. </div>
<div class='s'>Nican tajtoa de ne hueyi tetasojtalis ten Totajtzin Dios quipía para in talticpacuani </div>
<div class='p'>
<span class="verse" id="JN3_16">16&#160;</span>Huan in Totajtzin Dios semi quintasojtac in talticpacuani. Ica ya nojón Yejuatzin cualtitanic Iyojtzin Iconetzin de Dios para ma nochi ne ten ihuantzin tacuautamatisque, yejuan nojonques ma amo ixpolihuican. Ta, ma quipiacan ne yec nemilis nachipa. 
<span class="verse" id="JN3_17">17&#160;</span>Porín Totajtzin Dios cualtitanic Yejuatzin Iconetzin de Dios nican talticpac amo para quintelchihuas in talticpacuani. Ta, para quinmaquixtis in tagayot. 
<span class="verse" id="JN3_18">18&#160;</span>Huan Totajtzin Dios amo quintelchihuas nochi neques ten yec tacuautamatisque tech Yejuatzin de Iteconetzin den Totajtzin Dios. Pero nochi neques ten amo yec tacuautamatisque ihuantzin Yejuatzin, yejuan nojonques yesque tatelchihualme ya porín amo yec tacuautamatque ya tech in chicahualis de tocay de Yejuatzin Iyojtzin Iconetzin de Dios. 
<span class="verse" id="JN3_19">19&#160;</span>Ica ya nojón inpan in tagayot huetziquiu hueyi tatzacuiltilis de Dios. Porín cuac Yejuatzin huala nican talticpac queme se tanextzin, ijcuacón yejuan in tagayot sayó cuelitacque in tayohuayanilot den tajtacol. Huan in tagayot quisecocauque Yejuatzin in yec tanextzin porín yejuan sayó cuelitayaj quichihuasque tachihualisme ten amo cualtía. 
<span class="verse" id="JN3_20">20&#160;</span>Porín nochi neques ten quichiutinemij ten amo cuali, yejuan nojonques quitahuelitaj in yec tanextzin, huan amo motoquijque campa ne yec tanextzin para ma amo monextiquij in amocuali tachihualisme ten yejuan quichiutinemij. 
<span class="verse" id="JN3_21">21&#160;</span>Pero nochi neques ten yec tachiutinemij ica ten yec melau, yejuan nojonques motoquiquij campa ne yec tanextzin para ma monextiqui senteixteno que Totajtzin Dios melau quinmacatinemij imohuiscachicahualis para ijcón quichiutinemisque ne ten cuali. </div>
<div class='s'>Nican Juan Taahuijque ocsepa quitetapohuía de Cristo Temaquixtijque </div>
<div class='p'>
<span class="verse" id="JN3_22">22&#160;</span>Huan satepan in Jesús huan imomachtijcahuan yajque ne Judeajcopaca huan ompa yetotoj ihuan ne calyetoni de Judeajcopaca se ome eyi tonal. Huan ijcón ne imomachtijcahuan de Jesús quinahuijtinemíaj in tagayot. 
<span class="verse" id="JN3_23">23&#160;</span>Huan no ijcón in Juan Taahuijque, yejua ne taahuijtinemía campa pueblo Enon campa amo huejca quitztoya ne pueblo Salim, porín campa ne pueblojcopaca ongaya míac ame. Ica ya nojón míac pueblojuani hualayaj campa in Juan huan yejua quinahuía. 
<span class="verse" id="JN3_24">24&#160;</span>Huan nochi nijín quichihuac Juan achtopa ya que quitzacuasquíaj tech in cárcel. </div>
<div class='p'>
<span class="verse" id="JN3_25">25&#160;</span>Ijcuacón sequin imomachtijcahuan de Juan Taahuijque peuque motajtoltehuíaj ihuan sequin taca judíos ica por ne tanahuatil den huehuentzitzin de judíos de que monequi ma se momatequi achtopa que se tacuas. 
<span class="verse" id="JN3_26">26&#160;</span>Huan ijcón imomachtijcahuan de Juan Taahuijque yajque nochi quitapohuitoj in Juan Taahuijque ijcuín: </div>
<div class='p'>―Tamachtijque, xiquita san ne Jesús ten mohuan yetoya ne campa sentapalpa den hueyíat de Jordán campa iquisayampa tonal. Tejuatzin, titechtapohuiaya de Yejuatzin huan axcan Yejuatzin ya taahuijtinemi nican huan míac tagayot quitoctilijtoque para ijcón momachtijtiyohue de Yejuatzin. </div>
<div class='p'>
<span class="verse" id="JN3_27">27&#160;</span>Ijcuacón in Juan Taahuijque quinnanquilij imomachtijcahuan ijcuín: </div>
<div class='p'>―Amo aquen huelis quipías nión teyi tanahuatil como amo achto Dios quitayocolía ihuelilis. 
<span class="verse" id="JN3_28">28&#160;</span>Namejuan ipa cuali nannechcaquilijque ya que nejua amo ni Cristo Temaquixtijque. Ta, sayó namechyequilij que nejua Dios nechualtitanic para ma nitayejyectaliqui achtopa que hualas Yejuatzin. </div>
<div class='p'>
<span class="verse" id="JN3_29">29&#160;</span>Huan ijcón in Juan quinnextiliaya in tagayot ica nijín nexcuitil de se nenamictilis: </div>
<div class='p'>―Cuac ongac nenamictilis ne naquen cuica in sihuapil, yejua ne iyoquich de ne sihuapil. Huan yetoc se no tasojicniu den teyoquich ten ihuan moixmati huan yetoc inacastan huan quicactoc nochi tenica tajtojtoc ne teyoquich. Ica ya nojón ne itasojicniu semi moyolpactía cuac quicaqui que ne teyoquich tanojnotza. Huan no ijcón nejua queme yesquía ne nitetasojicniu, huan Jesús Yejuatzin ne in teyoquich ten tanojnotza. Huan nejua semi nimohueyiyolpactía porín nicaqui que ne Jesús tanojnotza. 
<span class="verse" id="JN3_30">30&#160;</span>Porín ne Jesús Temaquixtijque semi monequi ma cachi oc mohueyichiutiu ica imohuiscatequiu. Huan nejua no semi monequi ma nimotziquitzintiltijtiu ica notequiu. </div>
<div class='s'>Nican tajtoa de Jesús Temaquixtijque de que Yejuatzin hualpantemoc de ne eluiyactzinco </div>
<div class='p'>
<span class="verse" id="JN3_31">31&#160;</span>Huan in Juan Taahuijque quintapohuía in tagayot ijcuín: </div>
<div class='p'>―Huan ne Jesús hual pantemoc de ne eluiyactzinco, huan Yejuatzin quinyecantinemi nochi talticpacuani. Huan nochi neques ten yolque tech nijín talticpac san, yejuan nojonques poutocque nican talticpac huan sayó tajtoaj ica tamachilisme de nican talticpac san. Pero ne Jesús hualpantemoc de ne eluiyactzinco, huan Yejuatzin ya melau quipixtinemi chicahualis inpan nochi in talticpacuani. 
<span class="verse" id="JN3_32">32&#160;</span>Huan Yejuatzin techtapohuía nochi ten Yejuatzin quitac ya huan ten quicayic ya nepa eluiyactzinco. Pero amo aquen quineltocatoc ten Yejuatzin quitenextilía. 
<span class="verse" id="JN3_33">33&#160;</span>Huan como acsame quineltoquilisque ten Jesús quintenextilía, yejuan nojonques ijcón motenextíaj senteixteno que Totajtzin Dios quinyequilía ten yec melau. 
<span class="verse" id="JN3_34">34&#160;</span>Huan Totajtzin Dios cualtitanic ne Jesús huan Yejuatzin ne tajtoa sayó ica in tajtoltzitzin ten Dios quimactilij. Porín mismo Totajtzin Dios quimactilij ya Jesús nochi in chicahualis den Yecticatzin Espíritu. 
<span class="verse" id="JN3_35">35&#160;</span>Huan Totajtzin Dios semi quiyoltasojta Iyotzin Conetzin. Ica ya nojón Totajtzin Dios quimactilij ya Jesús nochi ichicahualis huan nochi tanahuatil. 
<span class="verse" id="JN3_36">36&#160;</span>Huan nochi neques ten tacuautamatisque ihuan ne Iconetzin Dios, yejuan nojonques quipiasque ne yec nemilis nachipa. Pero nochi ne naquen amo quinequisque yec tatacamatisque ihuan Iconetzin Dios, yejuan nojonques amo quipiasque ne yec nemilis. Ta, yejuan sayó quiselisque ne hueyi tatzacuiltilis ten Totajtzin Dios quinualtitanilis.  </div>
<div class='psalmlabel' id='JN4_0'> 4</div>
<div class='s'>Nican Jesús Temaquixtijque monojnotza ihuan se sihuat den Samariajcopaca </div>
<div class='p'>
<span class="verse" id="JN4_1">1&#160;</span>Huan Jesús ipa quinyolojixmatic ne fariseos. Huan in taca tamachilejque fariseos quimatilijque que in Jesús quinpía cachi itaneltocacahuan huan que in Juan Taahuijque. Huan no quimatilijque que in Jesús quinahuía cachi míac in tagayot huan que ne Juan, 
<span class="verse" id="JN4_2">2&#160;</span>Pero amo yec melau que in Jesús quinahuía in tagayot. Ta, taahuijtinemíaj yejuan ne imomachtijcahuan de Jesús. Huan in fariseos cajsicamatque ya que Jesús catca cachi hueyi chiuque huan que ne Juan Taahuijque. 
<span class="verse" id="JN4_3">3&#160;</span>Huan cuac Jesús quimatic nijín, ijcuacón quistehuac de ne Judeajcopaca huan ocsepa yajqui tequitito ompa Galileajcopaca. </div>
<div class='p'>
<span class="verse" id="JN4_4">4&#160;</span>Huan cuac Jesús pehuac nejnemi para Galileajcopaca, ijcuacón ipa monequía panos ne campa talme ten pohuía ne Samaria. 
<span class="verse" id="JN4_5">5&#160;</span>Huan ijcón mochihuac que Jesús ajsic ne Samariajcopaca campa se pueblo monotza Sicar, amo huejca quitztoya ne tal ten pohuía ihuan Jacob, yejua ne se huejcautat den judíos. Huan ne Jacob quimactilijca niconeu José nochi ne tal. 
<span class="verse" id="JN4_6">6&#160;</span>Huan amo no huejca quitztoya ne amel ten pohuía ihuan in Jacob. Huan queme Jesús hualaya semi sioutihualaya tech ne ojti, ica ya nojón Yejuatzin mosehuito ne campa amelnacastan. Huan catca ipa queme nepanta ya. 
<span class="verse" id="JN4_7">7&#160;</span>Ijcuacón niman huala se sihuat ten pohuía Samariajcopaca, huan ijcón ejcoc amelteno para quiquixtis in at. Huan Jesús quilij ijcuín: </div>
<div class='p'>―Xinechuanti tzictzin atzin ma nitayi. </div>
<div class='p'>
<span class="verse" id="JN4_8">8&#160;</span>Huan Jesús ijcón quilij porín ne imomachtijcahuan nochi yajcaj ya campa ne pueblo Samaria quicohuatoj ten quicuasque. 
<span class="verse" id="JN4_9">9&#160;</span>Ijcuacón ne sihuat ten pohuía Samariajcopaca quilij Jesús ijcuín: </div>
<div class='p'>―¿Queyé tejua tinechtajtanía at? Ta, tejua tipohui ihuan judíos huan nejua nipohui nican Samariajcopaca. </div>
<div class='p'>Ijcón quijtoj in sihuat porín in judíos amo moyequitayaj ihuan pueblojuani de Samaria. 
<span class="verse" id="JN4_10">10&#160;</span>Ijcuacón Jesús quinanquilij ne sihuat ijcuín: </div>
<div class='p'>―Tajcón ticajsicamatisquía ne tetayocolil ten Dios mitztayocolía, huan tajcón no ticajsicamatisquía aconi Nejuatzin ten nimitztajtanilía tzictzin atzin, ijcuacón tejua yec melau tinechtajtanilisquía huan nimitztayocolisquía ne atzin ten yoltica. </div>
<div class='p'>
<span class="verse" id="JN4_11">11&#160;</span>Ijcuacón in sihuat quilij Jesús ijcuín: </div>
<div class='p'>―Notecotzin, ¿quenín ticchihuas para tiquixtis in atzin? Ta, amo ticpía tonica tiquixtis. Porín nijín amel semi huejcatan. Huan, ¿can ticuis ne atzin ten yoltica para tinechmacas? 
<span class="verse" id="JN4_12">12&#160;</span>Porín tohuejcautat Jacob techcahuilijteu nijín amel campa yejua no tayaya in at huan campa ne atiyayaj niconehuan, huan no nitapialuan quinatiltiyayaj nican. ¿Xe cachi tejua ya tihueyichiuque huan que ne Jacob? </div>
<div class='p'>
<span class="verse" id="JN4_13">13&#160;</span>Huan ijcón in Jesús ocsepa quinanquilij in sihuat ijcuín: </div>
<div class='p'>―Nochi neques ten tayisque nijín at, yejuan nojonques ocsepa amiquisque. 
<span class="verse" id="JN4_14">14&#160;</span>Pero nochi neques ten tayisque ne atzin ten nejua niquinmacas, yejuan nojonques amo queman quipiasque amiquilis oc. Huan ne atzin ten nejua niquinmacas, yejua ne cocoxocatos queme yesquía se amel itech ninyolijtic. Huan ne atzin quichihualtijtos ninyolijtic in yec nemilis ten amo queman tamis. </div>
<div class='p'>
<span class="verse" id="JN4_15">15&#160;</span>Ijcuacón in sihuat quilij Jesús ijcuín: </div>
<div class='p'>―Notecotzin, nechonmaca, pues, nojón atzin para ma amo ocsepa niamiquis, huan para ma amo ocsepa nihualas oc nican niquixtiquiu in at campa nijín amel. </div>
<div class='p'>
<span class="verse" id="JN4_16">16&#160;</span>Huan Jesús quilij in sihuat ijcuín: </div>
<div class='p'>―Xiyó xicnotzati moyoquich, huan de ompa xihualacan nican. </div>
<div class='p'>
<span class="verse" id="JN4_17">17&#160;</span>Ijcuacón in sihuat tananquilij ijcuín: </div>
<div class='p'>―Amo nicpía noyoquich. </div>
<div class='p'>Pero ocsepa Jesús quilij ijcuín: </div>
<div class='p'>―Cuali queme tiquijtoa que amo ticpía moyoquich. 
<span class="verse" id="JN4_18">18&#160;</span>Porín hasta axcan inuan tiyetoya macuil taca ten tiquinpapatac ya queme moyoquichuan. Huan yec melau ne tagat ten axcan tiyetoc ihuan, yejua ne amo moyoquich. Huan nochi nijín ten tinechiluijtoc, nochi yec melau huan amo xolopijyot san. </div>
<div class='p'>
<span class="verse" id="JN4_19">19&#160;</span>Huan cuac in sihuat quicayic ya nijín tajtolme, ijcuacón yejua quilij ijcuín: </div>
<div class='p'>―Notecotzin, nejua nimitzita que tejua ya tipohui ihuan ne tanahuatiani de Dios. 
<span class="verse" id="JN4_20">20&#160;</span>Huan ne nohuejcautatuan de Samariajcopaca, yejuan nojonques quimohuistilijque Totajtzin Dios nican tech nijín tepet. Pero namejuan nanjudíos nanquijtoaj que sayó ompa Jerusalén campa monequi se quimohuistilis Totajtzin Dios. </div>
<div class='p'>
<span class="verse" id="JN4_21">21&#160;</span>Ijcuacón in Jesús quinanquilij ijcuín: </div>
<div class='p'>―Tejua, sihuat, xinechneltoquili ten nimitzilijtoc que ejcotoc ya in tonal queman namejuan nanquimohuistilisque Totajtzin Dios campa yesqui. Huan ijcón amo monequi oc nanualasque campa nijín tepet, huan amo no monequi nanyasque oc Jerusaléncopaca para nanquimohuistilisque Totajtzin Dios. 
<span class="verse" id="JN4_22">22&#160;</span>Namejuan nanpueblojuani de Samaria amo nanquimatij aconi nanquimohuistilíaj. Pero tejuan tijudíos, quema, ticajsicamatij aconi ticmohuistilíaj porín ne temaquixtilis de Dios hualehuac den pueblojuani judíos. 
<span class="verse" id="JN4_23">23&#160;</span>Huan melau ejcotoc ya in tonal huan melau axcan ya mochiutoc ya nijín ten nimitzilijtoc. Nochi neques ten quinequij quiyolmohuistilisque Totajtzin Dios, yejuan nojonques quimohuistilisque ica por nintalnamiquilis huan ica nochi in tamachilis ten melau. Porín Totajtzin Dios quimonequiltía ma ijcón quimohuistilican nochi in tamohuistiliani. 
<span class="verse" id="JN4_24">24&#160;</span>Porín Totajtzin Dios Yejuatzin queme yesquía ejecat san. Huan nochi neques ten quinequisque quimohuistilisque Dios, yejuan nojonques ma quimohuistilijtiyacan Dios ica nochi ninyolojuan huan ica nintamachilis ten yec melau. </div>
<div class='p'>
<span class="verse" id="JN4_25">25&#160;</span>Huan in sihuat quilij Jesús ijcuín: </div>
<div class='p'>―Nejua ipa nicyolmatoc que hualas ne ten monotza Mesías ―ten quijtosnequi Cristo Temaquixtijque―. Huan nicaquía que cuac Yejuatzin hualas, ijcuacón Yejuatzin ne techyecajsicamatiltis nochi tamachilisme ten techpoloa oc. </div>
<div class='p'>
<span class="verse" id="JN4_26">26&#160;</span>Huan Jesús quilij ijcuín: </div>
<div class='p'>―Nejua ya ni Cristo Temaquixtijque ten nimitznojnotztoc axcan. </div>
<div class='p'>
<span class="verse" id="JN4_27">27&#160;</span>Huan de ompa nimampa ejcocque imomachtijcahuan de Jesús, huan yejuan semi quimoucaitacque porín quitacque que Jesús monojnotztoya ihuan se sihuat de Samaria. Pero amo aquen moixehuij para quitajtoltisque Jesús ijcuín: </div>
<div class='p'>―¿Toni tictemohua, tejuatzin? oso, ¿queyé timonojnotztoc ihuan ne sihuat? </div>
<div class='p'>
<span class="verse" id="JN4_28">28&#160;</span>Ijcuacón in sihuat nimantzin quicautehuac nitzotzocol huan yajqui calaquito campa nipueblojcopaca. Huan ompa in sihuat quintapohuij in taca den tajtoanime ijcuín: </div>
<div class='p'>
<span class="verse" id="JN4_29">29&#160;</span>―Xihualacan xiquitaquij se tagat ten nejua nechnojnotza ya huan nechilij ya nochi ten nejua nicchiutinemic ya. ¿Xon amo Yejuatzin ya yesqui in Cristo Temaquixtijque? </div>
<div class='p'>
<span class="verse" id="JN4_30">30&#160;</span>Ijcuacón miacque pueblojuani quisque de ninpueblo huan yajque campa yetoya Jesús. 
<span class="verse" id="JN4_31">31&#160;</span>Huan cuac yajqui ya in sihuat, ijcuacón imomachtijcahuan quitatautiayaj Jesús ijcuín: </div>
<div class='p'>―Tamachtijque, xicmasehua tepitzin nijín tacualis. </div>
<div class='p'>
<span class="verse" id="JN4_32">32&#160;</span>Pero Jesús quinnanquilij ijcuín: </div>
<div class='p'>―Nejua nicpía tensá ten nicmasehuas ten namejuan amo nancajsicamatij. </div>
<div class='p'>
<span class="verse" id="JN4_33">33&#160;</span>Ijcuacón imomachtijcahuan peuque motatajtoltíaj se huan ocsé ijcuín: </div>
<div class='p'>―¿Queyé ijcón quijtoa? ¿Xe acsá cualcuilisquía tensá tacualis? </div>
<div class='p'>
<span class="verse" id="JN4_34">34&#160;</span>Pero in Jesús quinilij ijcuín: </div>
<div class='p'>―Notacualis yejua nijín, ma nicchihua in tequit ijcón queme quimonequiltía Notajtzin Dios ten nechualtitanic. Huan ma nictamichihua in tequit ten Yejuatzin nechmactilij ya. 
<span class="verse" id="JN4_35">35&#160;</span>Huan namejuan nanquijtoaj ijcuín: “Techpoloaj oc nahui metztica oc para ticajocuisque in tatocme”. Pero nejua namechilía que xiquitacan san, namejuan, xiyecquitacan nojón pueblojuani ten hualajtocque, yejuan nojonques niquinnejnehuililtía queme yesquía taquilome ten pehuac ya cosahui ya. Huan nojón quijtosnequi que ma amo huejcahuas oc para cajocuisque in tatocme. 
<span class="verse" id="JN4_36">36&#160;</span>Huan nochi neques ten tequitij ca in tatocme, yejuan nojonques quiselisque taxtahuil. Huan nochi neques ten taajocuij, yejuan nojonques no quiololoaj taquilome. Huan ne taquilot quijtosnequi taca ten quipíaj ne yec nemilis ten amo queman tamis. Ica ya nojón nochi neques ten tatocasque huan nochi neques ten taajocuisque ica in tatocme, yejuan nojonques quiselitihue tataman taxtahuil huan mosepanyolpactisque. 
<span class="verse" id="JN4_37">37&#160;</span>Porín yec melau nijín tajtol ten moijtoa ijcuín: “Naquen tatoca se taman taquehual, huan naquen taajocui ocsé taman tequitique”. 
<span class="verse" id="JN4_38">38&#160;</span>Nejuatzin namechualtitanic xictaajocuican campa namejuan amo nantatocque. Porín melau ocsequin tequitini motequitiltijque ica ne tatocalis huan axcan namejuan ya nantaajocuisque de yejuan nintequiu. </div>
<div class='p'>
<span class="verse" id="JN4_39">39&#160;</span>Huan miacque pueblojyetoni de ne Samariajcopaca tacuautamatque ihuan Jesús porín ica ne tajtolme ten quinilijca ne sihuat cuac yejua quinilijca ijcuín: “Yejuatzin Jesús, yejua ne nechilij ya nochi ten nicchiutinemic ya”. 
<span class="verse" id="JN4_40">40&#160;</span>Huan ijcón mochihuac que cuac motoquijque ne pueblojuani de Samaria campa Jesús, ijcuacón yejuan quitatautijque Jesús que ma mocahuani oc inuan. Ica ya nojón Jesús mocahuac ompa ome tonal. 
<span class="verse" id="JN4_41">41&#160;</span>Huan ijcón cachi oc in tagayot yec tacuautamatque itech Jesús porín quicaquilijque nochi ten Yejuatzin quinmachtiaya. 
<span class="verse" id="JN4_42">42&#160;</span>Ijcuacón in pueblojuani quilijque ne sihuat ijcuín: </div>
<div class='p'>―Huan axcan ya tejuan ticyecneltocaj ya in tamachtilis de Jesús huan amo sayó porín tejua titechiluijca ya. Ta, no tejuan tiyecneltocaj porín ticaquilijque ya itanojnotzalis de Yejuatzin. Ica ya nojón ticyecmatij que yec melau Yejuatzin in Cristo Temaquixtijque huan Yejuatzin huala para quinmaquixtis in talticpacuani den nintajtacoluan. </div>
<div class='s'>Nican tajtoa de queniu Jesús Temaquixtijque quipajtij se tayecanque iconeu </div>
<div class='p'>
<span class="verse" id="JN4_43">43&#160;</span>Huan queman panoc ya ome tonal ya, ijcuacón Jesús quisac de ne Samariajcopaca huan yajqui ajsito campa Galileajcopaca. 
<span class="verse" id="JN4_44">44&#160;</span>Huan Jesús amo tequitito nepa Judeajcopaca porín ne tonal ten ne achtopa moijtoaya ijcuín: “Amo quitasojtasque se tanahuatijque de Dios tech mismo ipueblojcopaca”. 
<span class="verse" id="JN4_45">45&#160;</span>Huan ijcón in Jesús cuac ejcoc ya campa pueblo Galilea, ijcuacón nochi in pueblojuani quiselijque Yejuatzin ica míac paquilis. Porín nochi in pueblojuani quitacque ya nochi ten quichiuca Jesús tech ne iluit de tajyohuilis, cuac yejuan yajcaj iluititoj tech ne pueblo Jerusalén. </div>
<div class='p'>
<span class="verse" id="JN4_46">46&#160;</span>Huan de ompa Jesús yajqui campa pueblo Caná den itatilanal de Galilea, campa ipa ne achtopa yetoya ya, campa Jesús quichihuac ma in at ma mocuepa vino. Huan mochihuac que ompa Caná yetoya se hueyi tayecanque den rey. Huan yejua quipíaya ya se ioquichpil semi mococoaya tech in pueblo de Capernaum. 
<span class="verse" id="JN4_47">47&#160;</span>Huan in tayecanque quimatic ya que Jesús quisac ya de Judeajcopaca huan ajsito tech in Galileajcopaca. Ijcuacón in tayecanque yajqui quitato Jesús, huan ompa quitatautito Jesús para ma yani ompa ichan itech ne pueblo den Capernaum ma quipajtiti nioquichpil ten semi tanautoya ya. 
<span class="verse" id="JN4_48">48&#160;</span>Huan ijcón Jesús quilij in tayecanque ijcuín: </div>
<div class='p'>―Como amo nanquitasque tensá nescayome de Dios huan mohuiscatequit de Dios, ica ya nojón namejuan amo nantacuautamatisque de Nejuatzin. </div>
<div class='p'>
<span class="verse" id="JN4_49">49&#160;</span>Pero in tayecanque quilij Jesús ijcuín: </div>
<div class='p'>―Notecotzin, niman xionyohui nochan achtopa que noconeu momiquilis. </div>
<div class='p'>
<span class="verse" id="JN4_50">50&#160;</span>Ijcuacón Jesús quilij ijcuín: </div>
<div class='p'>―Niman xiyó ximocuepa mochan porín moconetzin nenquentis huan amo miquis. </div>
<div class='p'>Huan melau ijcón in tayecanque quiyecneltoquilij ten quilij Jesús. Huan ijcón nimantzin yajqui ichan. 
<span class="verse" id="JN4_51">51&#160;</span>Huan cuac ne tayecanque ajsitoyaya ya ichan, ijcuacón hual quisque sequin itaquehualuan huan quinamiquicoj huan quilijque ijcuín: </div>
<div class='p'>―Mooquichpil nenquentic ya. </div>
<div class='p'>
<span class="verse" id="JN4_52">52&#160;</span>Ijcuacón in tayecanque quintajtoltij itaquehualuan ijcuín: </div>
<div class='p'>―¿Toni hora pehuac nenquenti noconeu? </div>
<div class='p'>Huan yejuan quilijque ijcuín: </div>
<div class='p'>―Yaloa queme se hora de tiotac quicahuac in totonic. </div>
<div class='p'>
<span class="verse" id="JN4_53">53&#160;</span>Ijcuacón in tetat tayecanque cajsicamatic que tech ne hora de yaloatica que Jesús quilijca ya ijcuín: “Moconeu nenquentiti ya”. Huan ijcón yejua tacuautamatic itech Jesús ihuan nochi ichancahuan. 
<span class="verse" id="JN4_54">54&#160;</span>Yejua ya nijín ica ome mohuiscatequit ten quichihuac Jesús campa Galileajcopaca satepan cuac quisac ya de ne Judeajcopaca.  </div>
<div class='psalmlabel' id='JN5_0'> 5</div>
<div class='s'>Nican Jesús Temaquixtijque quipajtij tech ne pueblo Betesda se cocoxque ten niomiyohuan melaxtic </div>
<div class='p'>
<span class="verse" id="JN5_1">1&#160;</span>Satepan de nochi nijín ten quichihuac Jesús, mochihuac que in pueblojuani judíos iluichiuque. Ica ya nojón in Jesús ocsepa yajqui tejcoto huan ajsic campa Jerusaléncopaca. 
<span class="verse" id="JN5_2">2&#160;</span>Huan tech ne pueblo de Jerusalén, ompa oncaya hueyi calten ten monotzaya Ichcacalten. Huan ompa no yetoya se hueyi tepan aichcual ten monotza Betesda, ten quipiaya macuilcan campa mosehuiayaj in tagayot. 
<span class="verse" id="JN5_3">3&#160;</span>Huan ompa moajsíaj miacque cocoyani ompa najnacascahuetztoyaj anacastan. Huan sequin cocoyani amo huel tachiayaj, huan ocsequin coxojme, huan ocsequin ten niomiyohuan melaxtic. Huan yejuan quichixtoyaj que ma se ángel de Dios ma quioliniani in at. 
<span class="verse" id="JN5_4">4&#160;</span>Porín queman san hualtemoaya se ángel taquehual de Dios huan yejua quijticmaneloaya in at. Huan ijcón ne naquen achtopa mopancalaquiaya tech ne at, yejua ne mocahuaya tapajtil ya, masqui catiyejua yesqui cocolis quipiasquía ne cocoxque. </div>
<div class='p'>
<span class="verse" id="JN5_5">5&#160;</span>Huan ompa yetoya se tagat cuicaya sempoal huan caxtolomeyi xihuit ya de mococoaya. 
<span class="verse" id="JN5_6">6&#160;</span>Huan cuac Jesús conitac ne cocoxque que ompa nacascahuetztoc, ijcuacón Yejuatzin niman cajsicamatic que cuicaya ya míac xihuit ya de mococoa ne cocoxque. Huan Yejuatzin quilij ijcuín: </div>
<div class='p'>―¿Xe tejua ticnequi tipajtis? </div>
<div class='p'>
<span class="verse" id="JN5_7">7&#160;</span>Huan in cocoxque quinanquilij ijcuín: </div>
<div class='p'>―Amo nicpía aquen ihuan nimotasojta para yejua huelis nechpancalaquis tech nijín hueyi tepan aichcual cuac moolinía in at. Porín nachipa cuac nejua nicnequi nimopancalaquis, ijcuacón huitze ocsequin cocoyani huan niman yejuan mopancalaquíaj achtopa que nejua. </div>
<div class='p'>
<span class="verse" id="JN5_8">8&#160;</span>Huan ijcón in Jesús quilij ne cocoxque ijcuín: </div>
<div class='p'>―Ximoquetza, huan xicuiqui mocochpet huan xinenemi. </div>
<div class='p'>
<span class="verse" id="JN5_9">9&#160;</span>Ijcuacón nimantzin ne tagatzin mocahuac tapajtil ya. Ica ya nojón quicuic ne icochpet huan pehuac nejnemi. Huan catca ne tonal de nesehuilis cuac pajtic ne cocoxque. 
<span class="verse" id="JN5_10">10&#160;</span>Huan ijcón in tayecanani judíos quilijque ne tagat ten tapajtil ya ijcuín: </div>
<div class='p'>―Axcan tech nijín tonal de nesehuilis, ne tanahuatil de Moisés amo techcahuilía ma xicmama mocochpet. </div>
<div class='p'>
<span class="verse" id="JN5_11">11&#160;</span>Huan in tagat quinnanquilij ijcuín: </div>
<div class='p'>―Pero yejua nechilij Yejuatzin ne naquen nechpajtij ijcuín: “Xicajocui mocochpet huan xinejnemi”. </div>
<div class='p'>
<span class="verse" id="JN5_12">12&#160;</span>Ijcuacón in tayecanani quitajtoltijque ijcuín: </div>
<div class='p'>―¿Aconi nojón mitzilij ya ijcón que xicui mocochpet huan xinejnemi? </div>
<div class='p'>
<span class="verse" id="JN5_13">13&#160;</span>Pero ne cocoxque ten tapajtil ya amo quimatía aconi quipajtij, porín Jesús ipa motzinquixtij ya huan amo no quimatic porín yetoyaj míac tagayot. 
<span class="verse" id="JN5_14">14&#160;</span>Pero mochihuac que satepan Jesús ocsepa moajsic ihuan ne tagat ten mococoaya catca tech ne hueyi tiopan de judíos, huan Jesús ocsepa quilij ijcuín: </div>
<div class='p'>―Xiquita san, axcan cuali tipajtic ya. Pero axcan para taixpan amo ximotajtacolmaca oc, para ijcón ma amo motechuiqui oc se cocolis den cachi chicahuac. </div>
<div class='p'>
<span class="verse" id="JN5_15">15&#160;</span>Huan ijcón in tagat ten tapajtil ya yajqui huan quinyequilijteu ne tayecanani judíos que yejua in Jesús ten quipajti. 
<span class="verse" id="JN5_16">16&#160;</span>Ica ya nojón ne tayecanani judíos quitepostocayaj Yejuatzin para quimictisque porín Yejuatzin quichihuaya mohuiscatequit tech in tonal de nesehuilis. 
<span class="verse" id="JN5_17">17&#160;</span>Ijcuacón in Jesús quinilij in tayecanani judíos ijcuín: </div>
<div class='p'>―Notajtzin tequititihuitz hasta axcan huan Nejuatzin nitequititoc axcan masqui tonal de nesehuilis. </div>
<div class='p'>
<span class="verse" id="JN5_18">18&#160;</span>Ica ya nojón in tayecanani judíos cachi oc quinequíaj quimictisque Jesús, porín Yejuatzin quichihuaya mohuiscatequit tech in tonal de nesehuilis. Huan no porín Yejuatzin monejnehuiltiaya sansé queme Totajtzin Dios, cuac quijtoaya que melau Totajtzin Dios yejua ne Itajtzin de Jesús. </div>
<div class='s'>Nican Jesús Temaquixtijque quinajsicamatiltij in tacaquini den tanahuatil ten Yejuatzin cuica </div>
<div class='p'>
<span class="verse" id="JN5_19">19&#160;</span>Ijcuacón in Jesús quinilij in tayecanani ijcuín: </div>
<div class='p'>―Yec melau ten namechilía que Nejuatzin ni Teconetzin de Dios, huan amo huelis tensá nicchihuas de nejua notanejnequilis san. Ta, sayó nicchiutinemis ten niquitilía Notajtzin Dios quichiutinemi. Porín nochi ten quichiutinemi Notajtzin Dios, no Nejuatzin ni Iconetzin no ijcón nicchiutinemi. 
<span class="verse" id="JN5_20">20&#160;</span>Notajtzin Dios nechtasojta Nejuatzin ni Iconetzin. Huan Notajtzin Dios nechnextilijtiu nochi in tequit ten Yejuatzin quichiutoc. Huan no nechnextilijtiyás oc ocsequin tequit den cachi huejueyi para ma ijcón namejuan cachi oc nanquimoucaitasque de notequihuan. </div>
<div class='p'>
<span class="verse" id="JN5_21">21&#160;</span>Huan ijcón queme Notajtzin Dios quinpanquixtis yoltocque in ánimajme huan ocsepa quinmacas nemilis, no ijcón Nejuatzin ni Iconetzin de Dios nictemaca ne nemilis nachipa nochi neques ten Nejuatzin nicnequi niquinpalehuis. 
<span class="verse" id="JN5_22">22&#160;</span>Huan Notajtzin Dios amo aquen quinixcomacas huan quintelchihuas den talticpacuani. Ta, sayó Nejuatzin ni Iconetzin de Dios nechmactilij ya nochi in chicahualis para ma nejua niquinixcomacas huan niquintelchihuas in talticpacuani. 
<span class="verse" id="JN5_23">23&#160;</span>Huan ijcón quichihuac Notajtzin Dios para ma nochi in talticpacuani ma nechmohuistilican Nejuatzin ni Iconetzin de Dios, ijcón queme yejuan quimohuistilijtihualayaj Notajtzin Dios. Huan nochi neques ten amo quinequi nechyecmohuistilisque Nejuatzin ni Iconetzin de Dios, yejuan nojónques amo no quimohuistilijtocque Notajtzin Dios naquen nechualtitanic. </div>
<div class='p'>
<span class="verse" id="JN5_24">24&#160;</span>Huan yec melau ten namechilía nochi neques ten nechyecaquilisque de notajtoltzitzin, huan no quiyecneltocasque Notajtzin Dios naquen nechualtitanic, yejuan nojonques quipiasque ne nemilis nachipa. Huan yejuan amo yesque oc tatelchihualme oc porín mopanoluilijque ya den miquilis huan ejcocque ya itech in yec nemilis. 
<span class="verse" id="JN5_25">25&#160;</span>Huan yec melau ten namechilía que ejcotoc ya in hora de notequiu, huan melau axcan mochiutoc ya nican. Huan nochi naquen yolmictocque ya porín nintajtacoluan, yejuan nojonques nechcaquilisque notajtoltzin de Nejuatzin ni Iconetzin de Dios. Huan nochi neques ten nechtacamatisque, yejuan nojonques nachipa yoltinemisque. 
<span class="verse" id="JN5_26">26&#160;</span>Huan ijcón queme Notajtzin Dios quipía imaco nochi in chicahualis para quitemacas nemilis, no ijcón Notajtzin Dios nechmactilij Nejuatzin ni Iconetzin de Dios nochi in chicahualis para que Nejuatzin no nictemacas nemilis. 
<span class="verse" id="JN5_27">27&#160;</span>Huan no Notajtzin Dios nechmactilij ya in tanahuatil para ma Nejuatzin niquinixcomacas huan niquintelchihuas in talticpacuani. Huan nijín ijcón quichihuac Notajtzin Dios porín sayó Nejuatzin ni Yectagatzin. 
<span class="verse" id="JN5_28">28&#160;</span>Huan amo xicmoucaitacan de nijín notajtolis, porín ejcos oc in tonal queman nochi in ánimajme nechcaquilisque notajtolis. 
<span class="verse" id="JN5_29">29&#160;</span>Ica ya nojón cuac Nejuatzin niquinnotzas, ijcuacón noch in ánimajme hual quisasque campa ne ánimajtecochme. Huan nochi ne neques ten quichiutinenque ten cuali, yejuan nojonques hual quisasque huan quiselisque ne yec nemilis nachipa. Pero nochi ne naquen tachiutinenque ica ten amo cuali, yejuan nojonques hual quisasque huan quiselisque ne hueyi tatelchihualis. </div>
<div class='s'>Nican tajtoa de queniu Jesús Temaquixtijque quiyectenextilía de nitanahuatil </div>
<div class='p'>
<span class="verse" id="JN5_30">30&#160;</span>Huan ijcón in Jesús quinilij in tagayot ijcuín: </div>
<div class='p'>―Nejuatzin amo huelis tensá nicchihuas ica nejua notanahuatil san. Ta, ijcón queme nicaquilía que nechilijtoc Notajtzin Dios, no ijcón niquinixcomacas huan niquintelchihuas in talticpacuani. Huan notaixcomacalis sayó cuica tamachilis ten melau, porín Nejuatzin amo nictemoa que nicchiutinemi de nejua nicnectinemi san. Ta, nictemoa nicchiutinemis sayó ten quimonequiltía Notajtzin Dios naquen nechualtitanic ya. 
<span class="verse" id="JN5_31">31&#160;</span>Huan tacán nejua san nimotajtohuisquía, ijcuacón amo teyica cualtiasquía nonetajtohuilis de nejua san. 
<span class="verse" id="JN5_32">32&#160;</span>Pero nohuan yetica Notajtzin Dios huan Yejuatzin nechtetajtohuiltía ica por nejua namoixpan. Ica ya nojón Nejuatzin nicyecmati que ne tetajtohuilis de Yejuatzin melau cualtía. 
<span class="verse" id="JN5_33">33&#160;</span>Huan namejuan nanquintitanque sequin taca ma quitajtoltitij in Juan Taahuijque de Nejuatzin. Huan ne Juan notetajtohuijcau, yejua quinnanquilij sayó ica ten melau. 
<span class="verse" id="JN5_34">34&#160;</span>Pero Nejuatzin amo monequi nicselis ne tetajtohuilis den tagat san. Ta, sayó namechnojnotza de ne tetajtohuique de Juan para ma huelis namejuan nanquiselisque in nemaquixtilis ica por ne Juan itajtolis. 
<span class="verse" id="JN5_35">35&#160;</span>Huan ne Juan Taahuijque catca queme yesquía se hueyi tanex ten xotaya huan tahuiaya huan namechyoltahuiliaya ica ten melau, pero namejuan sayó nanquinecque nanmoyolpactisque tech ne tanex ipan se ome eyi tonal san. </div>
<div class='p'>
<span class="verse" id="JN5_36">36&#160;</span>Pero Nejuatzin nicpixtoc ocsé tetajtohuilis tenica nechtajtohuía, yejua nijín in tachihualisme ten nicchiutinemi. Huan notachihualisuan, yejuan nojonques semi cachi huejueyi tetajtohuilis huan que ne tetajtohuilis de ne Juan Taahuijque quichiutinemía por nejua. Huan in tachihualisme ten nicchiutinemi, yejuan nijinques in tachihualisme ten Notajtzin Dios nechnahuatilij ya ma nicchihua. Huan nochi nijín tachihualisme quitenextijtoc que melau Notajtzin Dios nechualtitanic. 
<span class="verse" id="JN5_37">37&#160;</span>Huan Notajtzin Dios nechualtitanic nican talticpac huan Yejuatzin no nechtetajtohuiltía por nejua, masqui namejuan amo nanquicacque nitajtolis de Notajtzin Dios, huan nión no nanquitacque de quenín tamati Notajtzin Dios. 
<span class="verse" id="JN5_38">38&#160;</span>Pero itanahuatiluan de Notajtzin Dios hasta yequintzin amo huel calaquij tech namoyolojuan. Yejica amo nannechyecneltocaj de Nejuatzin huan amo no nanquineltocaj que Notajtzin Dios nechualtitanic nican talticpac. 
<span class="verse" id="JN5_39">39&#160;</span>Huan namejuan nanquiyectemolíaj tech in Tajcuilolamatzin de Dios ica nejmach. Huan ijcón nanquichiutinemij porín namejuan nanquichíaj que nanquiajsisque itech ne in Tajcuilolamatzin de Dios ne yec nemilis nachipa. Huan namechyequilía que ne Tajcuilolamatzin de Dios, yejua ne nechtetajtohuiltía de Nejuatzin. 
<span class="verse" id="JN5_40">40&#160;</span>Huan namejuan amo no nanquinequij nanmotoquisque huan nanmotemactisque nohuan para huelis nanquipiasque ne yec nemilis nachipa. </div>
<div class='p'>
<span class="verse" id="JN5_41">41&#160;</span>Huan Nejuatzin amo nicselía ne xochitajtolis san ten tagayot quinequij nechmacasque. 
<span class="verse" id="JN5_42">42&#160;</span>Pero Nejuatzin cuali namechyolojixmati huan Nejuatzin cuali nicyecmatoc que namejuan amo melau nanquiyoltasojtaj Notajtzin Dios. 
<span class="verse" id="JN5_43">43&#160;</span>Huan Nejuatzin nihuala nican talticpac itencopaca Notajtzin Dios huan namejuan amo nannechneltoquilía que melau notajtolis. Pero tacán acsá hualasquía ten tajtojtinemi itencopaca san de yejua san, ijcuacón yejua ne namejuan nanquineltocasquíaj. 
<span class="verse" id="JN5_44">44&#160;</span>Huan namejuan nanquitemoj san huan nanquiselíaj san de ne sayó xochitajtolis san de se huan ocsé namejuan san. Pero amo nanquitemoj huan nión no nanquiselíaj ne hueyi panchihualis ten sayó Dios huelis quitemacas. Huan queme ijcón nanquichiutinemij, pues amo huelis nanquineltocaj ne tetajtoluilis ten Yejuatzin quitemaca. 
<span class="verse" id="JN5_45">45&#160;</span>¡Amo xicnemilican que se tonal Nejuatzin namechteluiliti nepa iixpantzin de Notajtzin Dios! Ta, yetoc ya ne naquen namechteluiliti, huan nijín yejua in tanahuatijque Moisés, masqui namejuan nanquichíaj que nanquipiasque ne nemaquixtilis ica por ne Moisés. </div>
<div class='p'>
<span class="verse" id="JN5_46">46&#160;</span>Huan tacán namejuan nanquiyecneltocasquía ne tanahuatil ten namechmactilij ne tanahuatijque Moisés, ijcuacón namejuan no nannechneltoquilisquíaj de Nejuatzin, porín ne tanahuatijque Moisés tajcuiloco de Nejuatzin nonemilispan. 
<span class="verse" id="JN5_47">47&#160;</span>Pero como namejuan amo nanquiyecneltocaj ten Moisés quijcuiloco, ¿quenín huelis nanquineltocasque de notajtoluan ten axcan namechilijtoc? Pues, amo huelis.  </div>
<div class='psalmlabel' id='JN6_0'> 6</div>
<div class='s'>Nican Jesús Temaquixtijque quintacamacac macuil mil tagayot </div>
<div class='r'>(Mt. 14.13‑21; Mr. 6.30‑44; Lc. 9.10‑17) </div>
<div class='p'>
<span class="verse" id="JN6_1">1&#160;</span>Huan satepan de nochi nijín ten quichihuac Jesús, ijcuacón Yejuatzin yajqui sentapalpa den hueyíat ten monotza Galilea, ten no quitocaytiayaj Tiberias. 
<span class="verse" id="JN6_2">2&#160;</span>Huan mochihuac que míac tagayot quitoctiliayaj Jesús, porín nochi yejuan quitiliayaj ne mohuiscatequime ten Jesús quichiutinemía cuac quinpajtiaya in cocoyani. 
<span class="verse" id="JN6_3">3&#160;</span>Huan de ompa Jesús tejcoto campa ne tepeyo huan ompa mosehuito ihuan imomachtijcahuan. 
<span class="verse" id="JN6_4">4&#160;</span>Huan ne tonal motoquijtoya ya cuac ne judíos iluichihuayaj ten monotza tajyohuilis iluit. 
<span class="verse" id="JN6_5">5&#160;</span>Huan Jesús pehuac ixnemía huan quinitac tel míac tagayot ten cualtoctiliayaj Yejuatzin. Huan in Jesús quitajtoltij Felipe ijcuín: </div>
<div class='p'>―¿Can huelis ticohuasque tel míac tacualis para huelis tacuasque nochi nijín tagayot? </div>
<div class='p'>
<span class="verse" id="JN6_6">6&#160;</span>Huan in Jesús quijtoj ijcón para quiejecoltis in tamachilis de Felipe huan para quitas toni quijtosquía yejua. Pero Jesús ipa cuali quimatoya ya toni quichihuati nojón momento. 
<span class="verse" id="JN6_7">7&#160;</span>Ijcuacón in Felipe quinanquilij ijcuín: </div>
<div class='p'>―Para nochi nijín tagayot huelis quicuasque pan, amo ajsis nión ome mil pesos. Huan hasta amo quinajsisquía nión tejtepitzitzin san. </div>
<div class='p'>
<span class="verse" id="JN6_8">8&#160;</span>Huan ompa yetoya Andrés, senme den imomachtijcahuan Jesús, yejua iicniu den Simón Pedro. Huan in Andrés quilij Jesús ijcuín: </div>
<div class='p'>
<span class="verse" id="JN6_9">9&#160;</span>―Nican yetoc se oquichpilconet ten quipía macuil pantzitzin de cebada huan ome pescadojnacat. Pero, ¿quenín ajsis nijín tacualis para nochi in tagayot? Ta, tel miacque. </div>
<div class='p'>
<span class="verse" id="JN6_10">10&#160;</span>Ijcuacón in Jesús quinilij imomachtijcahuan ijcuín: </div>
<div class='p'>―Namejuan xiquiniluican nochi in tagayot ma motalican. </div>
<div class='p'>Huan oncaya míac talixco sacat campa ne yetoyaj. Huan ompa motalijque nochi in tagayot queme macuil mil taca. 
<span class="verse" id="JN6_11">11&#160;</span>Huan ijcón in Jesús momaaquij ne pantzitzin. Huan cuac Jesús quitasojcamachilij ya Totajtzin Dios, ijcuacón quinmajmactilij ne imomachtijcahuan ne pantzitzin. Huan de ompa yejuan quinxejxelohuilijque in pantzitzin in tagayot nochi ne naquen tocotzyetoyaj ixtahua panían. Huan de ompa no ijcón quichihuac Jesús ica ne pescadojnacat. Huan ijcón quinmactilijque in tagayot nochi ten yejuan quinequíaj ica ixuisque. 
<span class="verse" id="JN6_12">12&#160;</span>Huan cuac nochi in tagayot cuali ixuicque ya, ijcuacón Jesús quinilij imomachtijcahuan ijcuín: </div>
<div class='p'>―Xicajocuican ten mocahuac ya, para ma amo teyi ahuilihui. </div>
<div class='p'>
<span class="verse" id="JN6_13">13&#160;</span>Huan ijcón imomachtijcahuan cajocuicque huan quinpexontijque ne majtactiomome chiquihuime de pancocotol ne ten mocahuac ya den ne macuil pantzitzin den cebada, ne ten mocahuac cuac ixuicque ne tagayot ten tacuajque. 
<span class="verse" id="JN6_14">14&#160;</span>Huan cuac nochi in tagayot quitacque ya nijín mohuiscatequit ten quichihuac Jesús, ijcuacón yejuan quijtojque ijcuín: </div>
<div class='p'>―Melau Yejuatzin ya ne Jesús in Tanahuatijque de Dios ten ipa monequía hualas nican talticpac. </div>
<div class='p'>
<span class="verse" id="JN6_15">15&#160;</span>Huan Jesús cajsicamatic que in tagayot semi moijsiuhuilijtoyaj ya para quiquitzquisque Jesús huan quitayecancaquetzasque queme ninrey, masqui Yejuatzin amo quinequía. Ica ya nojón ya Jesús majchihuac de nintzalan huan yajqui campa ne tepeyo. </div>
<div class='s'>Nican tajtoa de queniu Jesús Temaquixtijque nejnemic aixco </div>
<div class='r'>(Mt. 14.22‑27; Mr. 6.45‑52) </div>
<div class='p'>
<span class="verse" id="JN6_16">16&#160;</span>Huan nepa cuac tapoyahuic ya, ijcuacón imomachtijcahuan de Jesús temocque de ne tepeyo huan ajsicque atenteno. 
<span class="verse" id="JN6_17">17&#160;</span>Huan de ompa yejuan calacque tech ninbarco huan peuque quinejnemiltíaj ya in barco para quipanahuisque in hueyíat huan para ajsisque campa pueblo Capernaum. Huan tapoyahuic ya huan ne Jesús ayamo quinualajsía. 
<span class="verse" id="JN6_18">18&#160;</span>Ijcuacón pehuac chicaucataejecaya, huan nochi in at pehuac mocuecuentecaya huejcapan. 
<span class="verse" id="JN6_19">19&#160;</span>Huan cuac imomachtijcahuan quinejnemiltijtoyaj ya ninbarco queme macuil oso chicuasen kilómetro aixco ya, ijcuacón yejuan quitacque Jesús que nejnentihualaya aixco huan motoquitihualaya campa ninbarco. Huan ijcón ne imomachtijcahuan de Jesús mohueyiyolmoutiayaj. 
<span class="verse" id="JN6_20">20&#160;</span>Pero in Jesús quinilij ijcuín: </div>
<div class='p'>―Nejua ya ni Jesús, amo ximomoutican. </div>
<div class='p'>
<span class="verse" id="JN6_21">21&#160;</span>Ijcuacón ne imomachtijcahuan quihueyiyolmachilijque paquilis para quiselisque Jesús, huan quicalaquijque Yejuatzin tech in barco. Huan ijcón niman ijsiucaajsitihuetzque ica ninbarco ne atenteno campa ipa quiyolnemilijtoyaj ya ajsisque. </div>
<div class='s'>Nican in tagayot quitemoayaj Jesús Temaquixtijque </div>
<div class='p'>
<span class="verse" id="JN6_22">22&#160;</span>Huan mochihuac que imostica in tagayot mocaucaj oc ne sentapalpa den hueyíat campa mochihuac ne hueyi tacualis. Huan yejuan cajsicamatque que imomachtijcahuan de Jesús ipa quisque ya ica ne barco, ne ten mocahuaya ya, porín ipa sayó yetoya ya se barco. Huan yejuan no cajsicamatque que Jesús amo inuan yajqui imomachtijcahuan. Ta, imomachtijcahuan ninselti yajque. 
<span class="verse" id="JN6_23">23&#160;</span>Pero mochihuac que ejcocque ocsequin barcos ten hualayaj campa ne pueblo de Tiberias. Huan in barcos ejcocque ne atenteno amo huejca campa in tagayot quicuajque ne hueyi tacualis, cuac in Totecotzin Jesús quitasojcamachilijca in Totajtzin Dios. 
<span class="verse" id="JN6_24">24&#160;</span>Huan queme in tagayot quitacque ya que amo yetoya oc Jesús ompa, nión no yetoyaj oc imomachtijcahuan, ijcuacón nochi in tagayot calacque tech nojón barcos huan quisque huan yajque quipanahuijque in hueyíat huan ajsicque campa pueblo Capernaum, huan ompa quitemotoj Jesús. </div>
<div class='s'>Nican Jesús Temaquixtijque Yejuatzin monejnehuililtía queme se tacualis ten quitemaca nemilis nachipa </div>
<div class='p'>
<span class="verse" id="JN6_25">25&#160;</span>Huan ijcón cuac in tagayot ajsicque ya ne sentapalpa den atenteno, ijcuacón ompa cajsicque ya in Jesús huan quitajtoltijque ijcuín: </div>
<div class='p'>―Tamachtijque, ¿quemanían tihuala nicahuín? </div>
<div class='p'>
<span class="verse" id="JN6_26">26&#160;</span>Ijcuacón in Jesús quinanquilij ijcuín: </div>
<div class='p'>―Yecmelau ten namechilía, que namejuan nannechtemoaj porín nantacuajque huan porín cuali nanixuicque. Huan namejuan amo nannechtemoaj porín nancajsicamatij nijín mohuiscatequit ten nicchihuac. 
<span class="verse" id="JN6_27">27&#160;</span>Huan namechyequilía que amo ximotequitiltican san sayó ica in tacualis ten panoa san. Ta, ximotequitiltican de ica ne tacualis ten namechuejcahuas, ne tacualis ten namechmacas ne yec nemilis nachipa. Yejua nijín tacualis namechmacas Nejuatzin ni Yectagatzin, porín Notajtzin Dios tacuautamatic nohuan huan nechmacac ya nitanahuatiltzin para ica ma namechtayocoli ne nemilis nachipa. </div>
<div class='p'>
<span class="verse" id="JN6_28">28&#160;</span>Ijcuacón in tagayot ocsepa quitajtoltijque Jesús ijcuín: </div>
<div class='p'>―¿Toni monequi ma ticchiutiyacan para tictacamatiyasque nochi tensá ten Totajtzin Dios quimonequiltía ma ticchihuacan? </div>
<div class='p'>
<span class="verse" id="JN6_29">29&#160;</span>Ijcuacón in Jesús quinnanquilij in tagayot ijcuín: </div>
<div class='p'>―Totajtzin Dios quimonequiltía xicchiutiyacan yejua nijín: Xitacuautamatiyacan nohuan porín sayó Totajtzin Dios Yejuatzin nechualtitanic. </div>
<div class='p'>
<span class="verse" id="JN6_30">30&#160;</span>Ijcuacón yejuan ocsepa quitajtoltijque Jesús ijcuín: </div>
<div class='p'>―¿Huan toni mohuiscatequit huelis ticchihuas tejua para titechnextilis huan para ijcón tiquitasque huan timitzneltoquilisque? ¿Toni mohuiscatequit ticchihuati? 
<span class="verse" id="JN6_31">31&#160;</span>Huan ne tohuejcautatuan yejuan quicuajque ne tacualis ten monotza maná cuac nejnentoyaj campa ne tayiucan, ijcón queme quijtoa in Tajcuilolamatzin ijcuín: “Yejuatzin quintamacac ica tacualis ten huala de ne eluiyactzinco”. </div>
<div class='p'>
<span class="verse" id="JN6_32">32&#160;</span>Huan ijcón ocsepa Jesús quinnanquilij ijcuín: </div>
<div class='p'>―Yec melau ten namechilía axcan que amo yejua in Moisés ne tanahuatijque ten namechtamacac ica ne tacualis ten huala de ne eluiyactzinco. Ta, Totajtzin Dios, Yejuatzin namechinmacatoc axcan ne yec melau tacualis ten hualpantemoc de ne eluiyactzinco. 
<span class="verse" id="JN6_33">33&#160;</span>Porín Nejuatzin ya ninetacualis ten Totajtzin Dios namechmacatoc, huan Nejuatzin ya nihualtemoc de ne eluiyactzinco. Huan nimonejnehuililtía queme ne tacualis ten Dios namechmacatoc huan ne tacualis, yejua ne quitemaca yec nemilis nochi in talticpacuani. </div>
<div class='p'>
<span class="verse" id="JN6_34">34&#160;</span>Ijcuacón in tagayot quilijque Jesús ijcuín: </div>
<div class='p'>―Totecotzin, nachipa xitechonmaca pos nojón tacualis. </div>
<div class='p'>
<span class="verse" id="JN6_35">35&#160;</span>Huan ijcón in Jesús quinnextilij ica se nexcuitil ijcuín: </div>
<div class='p'>―Nejuatzin ya nimonejnehuililtía queme ne tacualis ya ten quitemaca nemilis. Huan nochi naquen hualasque huan motemactisque nohuan, yejuan nojonques amo queman quimachilisque oc máyanti tech ninyolojuan. Huan no nochi naquen tacuautamatisque nohuantzinco, yejuan nojonques amo queman oc quipiasque amiquilis den nintalnamiquilis. 
<span class="verse" id="JN6_36">36&#160;</span>Pero yec melau queme namechilijtinemía que namejuan amo nohuan nantacuautamatij, masqui namejuan nannechitztocque ya. 
<span class="verse" id="JN6_37">37&#160;</span>Huan nochi notaneltocacahuan ten Totajtzin Dios nechinmactilía, yejuan nojonques hualasque huan motemactisque nohuantzin. Huan nochi naquen hualasque huan motemactisque nohuantzin, yejuan nojonques amo queman niquinmajpehuas. 
<span class="verse" id="JN6_38">38&#160;</span>Porín Nejuatzin nihualpantemoc de ne eluiyactzinco amo para nicchihuaquiu tensá de nejua notanejnequilis san. Ta, nihuala para nicchiutinemis ten Notajtzin Dios quimonequiltía, porín Yejuatzin nechualtitanic nican talticpac. 
<span class="verse" id="JN6_39">39&#160;</span>Huan Notajtzin Dios nechualtitanic nican talticpac, huan Notajtzin Dios quimonequiltía ma amo senme de nijín notaneltocacahuan ma ixpolihuican, nijinques ten Yejuatzin nechinmactilij ya. Ta, Yejuatzin quimonequiltía que ma Nejuatzin niquinyolitis nochi notaneltocacahuan ma yoltinemican tech ne tacuitapan tonalme ya cuac mochihuas ya ne hueyi taixcomacalis. 
<span class="verse" id="JN6_40">40&#160;</span>Huan Notajtzin Dios nechualtitanic nican talticpac huan Yejuatzin itanejnequilis que nochi naquen nechitasque Nejuatzin huan tacuautamatisque nohuantzin que ni Teconetzin de Totajtzin Dios, yejuan nojonques quiselisque ne nemilis nachipa. Huan ijcón Nejuatzin niquinpanquixtis yoltocque huan niquinmacas nemilis ne tech tacuitapan tonalme. </div>
<div class='p'>
<span class="verse" id="JN6_41">41&#160;</span>Ica ya nojón in tagayot judíos peuque quitejtenehuaj Jesús porín Yejuatzin quijtoaya ijcuín: “Nejuatzin ya nimonejnehuiltía queme ne tacualis ten hualtemoc de ne eluiyactzinco”. 
<span class="verse" id="JN6_42">42&#160;</span>Huan ijcón in tagayot quijtoayaj ijcuín: </div>
<div class='p'>―¿Xe amo yejua nijín Jesús de niconeu José? Pues, tejuan cuali tiquinixmatij nitat huan ninantzin. ¿Quenín huelisquía techilijtoc que yejua mismo hual pantemoc ne eluiyactzinco? </div>
<div class='p'>
<span class="verse" id="JN6_43">43&#160;</span>Pero in Jesús quinilij oc ocsepa ijcuín: </div>
<div class='p'>―Ximotacahualtican ya huan amo ximotajtoltehuijtocan oc. 
<span class="verse" id="JN6_44">44&#160;</span>Porín amo aquen huelis ejcos huan motemactis nohuantzin como amo achto Notajtzin Dios quinualcuis, porín Yejuatzin nechualtitanic nican talticpac. Huan Nejuatzin niquinyolitis ne notaneltocacahuan huan niquinmacas ne nachipa nemilis tech ne tacuitapan tonalme cuac mochihuas ya ne hueyi taixcomacalis. 
<span class="verse" id="JN6_45">45&#160;</span>Huan tech in Tajcuilolamatzin den ne huejcautanahuatijque ten quijtoco ijcuín: “Notajtzin Dios, Yejuatzin ya quinmachtijtinemis nochi in talticpacuani ica Itajtoltzin”. Ica ya nojón nochi neques ten quicaquilijque ya Notajtzin Dios huan momachtijtiyajque ya itamachilisuan, yejuan nojonques axcan hualajtocque huan motemactijtocque nohuantzin. </div>
<div class='p'>
<span class="verse" id="JN6_46">46&#160;</span>Huan no namechilía que amo yec melau que acsame quitacque ya Notajtzin Dios. Ta, sayó Nejuatzin ten nihuala de Notajtzin Dios, yec melau Nejuatzin ya niquitac ya Notajtzin Dios. 
<span class="verse" id="JN6_47">47&#160;</span>Yec melau ten namechilía que nochi neques ten tacuautamatiyasque nohuantzin, yejuan nojonques quipixtiyasque ne yec nemilis nachipa. 
<span class="verse" id="JN6_48">48&#160;</span>Nejuatzin ya nimonejnehuililtía queme tacualis huan nictemaca nemilis nachipa. 
<span class="verse" id="JN6_49">49&#160;</span>Huan namohuejcautatuan quicuajque ne tacualis ten monotza maná cuac nejnentoyaj campa ne taiucan. Huan masqui ijcón tacuajtinenque, pero yejuan nochi momiquilijque. 
<span class="verse" id="JN6_50">50&#160;</span>Pero axcan namechilijtoc que Nejuatzin nimonejnehuililtía queme ne tacualis huan nihualpantemoc de ne eluiyactzinco. Huan nochi naquen quicuasque de nijín tacualis, yejuan nojonques amo queman miquisque oc. 
<span class="verse" id="JN6_51">51&#160;</span>Huan Nejuatzin nimonejnehuililtía queme tacualis ten yoltoc huan nihualpantemoc de ne eluiyactzinco. Huan nochi naquen quicuasque nijín tacualis, yejuan nojonques yoltinemisque sen nachipa. Huan Nejuatzin niquinmactilis in tagayot nonacayo queme yesquía tacualis. Huan ica nejua nonacayo ten nictemacas, yejica niquinmaquixtilis nintalnamiquilisuan den talticpacuani. </div>
<div class='p'>
<span class="verse" id="JN6_52">52&#160;</span>Ijcuacón yejuan in tagayot judíos peuque cualanij huan motajtoltehuiayaj se huan ocsé huan quijtoayaj ijcuín: </div>
<div class='p'>―¿Quenín huelis nijín tagat ma techmaca ninacayo de yejua san para ma ticuasque? </div>
<div class='p'>
<span class="verse" id="JN6_53">53&#160;</span>Pero Jesús quinnextilij ica nexcuitil ijcuín: </div>
<div class='p'>―Yec melau ten namechilía que Notajtoltzin queme yesquía nonacayo huan noesyojtzin. Huan amo huelis nanquipiasque ne nemilis nachipa como amo namejuan nanquicuasque de nijín nonacayo de Nejuatzin ni Yectagatzin, huan como amo no nantayisque de nijín noesyojtzin. 
<span class="verse" id="JN6_54">54&#160;</span>Huan nochi neques ten momachtisque de Nejuatzin Notajtoltzin queme yesquía quicuasque nonacayotzin huan tayisque noesyotzin, yejuan nojonques quipiasque nemilis nachipa. Huan ijcón Nejuatzin niquinyolitis huan niquinmacas nemilis ocsepa tech ne tacuitapan tonalme cuac mochihuas ya ne hueyi taixcomacalis. 
<span class="verse" id="JN6_55">55&#160;</span>Huan Notajtoltzin queme yesquía nonacayotzin huan yejua ne melau yec tacualis. Huan Notajtoltzin queme yesquía noesyotzin huan yejua ne melau yec tayilis. 
<span class="verse" id="JN6_56">56&#160;</span>Huan Notajtoltzin queme yesquía nonacayo huan noesyotzin. Ica ya nojón nochi naquen quicuasque nonacayotzin huan nochi naquen tayisque noesyotzin, yejuan nojonques nohuantzin poutinemisque huan majsitinemisque, huan Nejuatzin inuan nimajsitinemis. 
<span class="verse" id="JN6_57">57&#160;</span>Huan Notajtzin Dios, Yejuatzin nechualtitanic nican talticpac huan Yejuatzin nachipa yoltinemi huan quipixtoc imacotzinco nochi in nemilis. Huan Nejuatzin niyoltinemi porín Notajtzin Dios nechmacac nemilis. Huan no ijcón nochi neques ten motemacas ica Nejuatzin Notajtoltzin queme yesquía tacualis, yejuan nojonques no yoltinemisque ica por Nejuatzin. 
<span class="verse" id="JN6_58">58&#160;</span>Huan namechilijtoc que Nejuatzin queme yesquía nitacualis huan nihualpantemoc de ne eluiyactzinco. Huan nijín tacualis de namechnojnotza, yejua ne amo quinehuilía ne tacualis ten monotza maná ten quicuajtinenque ne namohuejcautatuan. Porín nochi yejuan masqui quicuajque ne maná, pero momiquilijque. Pero nochi naquen quicuasque ne pantzin ten Nejuatzin nictemaca, yejuan nojonques nachipa yoltinemisque. </div>
<div class='p'>
<span class="verse" id="JN6_59">59&#160;</span>Huan in Jesús quinmachtiaya nochi nijín tamachilisme ompa Capernaum cuac mosentiliayaj in tagayot judíos tech nintiopan. </div>
<div class='s'>Nican Jesús Temaquixtijque quinmachtij in tagayot ica tajtolme ten quitemaca ne nemilis nachipa </div>
<div class='p'>
<span class="verse" id="JN6_60">60&#160;</span>Huan cuac nochi quicacque ya nijín tanextililisme de Jesús, ijcuacón miacque in tagayot naquen quitoctiliayaj Jesús quijtojque ijcuín: </div>
<div class='p'>―Nochi nijín ten quijtoa Jesús techyolcuejmololtía. ¿Aconi huelis Yejuatzin ijcón quitacamatisque? </div>
<div class='p'>
<span class="verse" id="JN6_61">61&#160;</span>Huan ijcón in Jesús niman quimatic de que yejuan imomachtijcahuan motajtoltehuijtoyaj se huan ocsé ica por Yejuatzin itajtolis. Ica ya nojón Jesús quintajtoltij ijcuín: </div>
<div class='p'>―¿Xe namechyolcuejmoloa nijín tanextililisme? 
<span class="verse" id="JN6_62">62&#160;</span>Como namechyolcuejmoloa nijín notanextililis, ijcuacón, ¿toni nanquichihuasque cuac nannechitasque Nejuatzin ni Yectagatzin cuac nitejcotiyás campa ne achtopa niyetoya? 
<span class="verse" id="JN6_63">63&#160;</span>In Yecticatzin Espíritu, Yejuatzin no quitemaca nemilis. Pero itacayo de tagat, yejua ne amo teyi hueli quichihualtía ten cuali. Huan nochi in tajtolme tenica Nejuatzin namechnojnotztoc, yejua ne hualehuac imaco den Yecticatzin Espíritu. Huan nijín notanextililisuan, yejua ne quichihualtía ma onca ne nemilis nachipa. 
<span class="verse" id="JN6_64">64&#160;</span>Pero yetocque senme oc de namejuan de amo nanquiyecneltocaj nijín notanextililisuan. </div>
<div class='p'>Huan ijcón quijtoj Jesús porín ipa quimatiaya desde ne achtopa ya de aconime amo quiyecneltocasquíaj. Huan no Jesús quimatoya ya de aconi tagat quitemactis inmaco in tayecanani para ma quimictisque. 
<span class="verse" id="JN6_65">65&#160;</span>Ica ya nojón in Jesús quijtojco ya ijcuín: </div>
<div class='p'>―Amo aquen huelis ejcos nohuantzin para motemactis nohuan como amo achtopa Notajtzin Dios quimonequiltía quinualcuis. </div>
<div class='p'>
<span class="verse" id="JN6_66">66&#160;</span>Desde ijcuac miacque imomachtijcahuan de Jesús quicauque ya itamachtilis de Jesús huan amo ihuantzin nemíaj oc. 
<span class="verse" id="JN6_67">67&#160;</span>Ijcuacón in Jesús quintajtoltij de ne majtactionomen imomachtijcahuan ijcuín: </div>
<div class='p'>―¿Xe namejuan no nanquinequij nannechcahuasque de notanextililisuan? </div>
<div class='p'>
<span class="verse" id="JN6_68">68&#160;</span>Pero in Pedro Simón quinanquilij ijcuín: </div>
<div class='p'>―Notecotzin, ¿aconi oc huelis ihuan timotoquisque para huelis techpalehuijtiyás? Ta, sayó Tejuatzin ticonpía ne tanextililisme ten cualcui ne nemilis nachipa. 
<span class="verse" id="JN6_69">69&#160;</span>Porín tejuan timitzneltocacque ya huan ticajsicamatque ya que Tejuatzin tion Cristo Temaquixtijque, huan Tejuatzin tion Yolchipactzin, huan tion Teconetzin de Totajtzin Dios ten yoltica. </div>
<div class='p'>
<span class="verse" id="JN6_70">70&#160;</span>Ijcuacón in Jesús quinanquilij ijcuín: </div>
<div class='p'>―Cuali nanquimatij namejuan in majtactionomen que Nejuatzin namechijitac ya para ximomachtijtiyacan de Nejuatzin, masqui senme de namejuan quisaquiu queme se amocuali tagat. </div>
<div class='p'>
<span class="verse" id="JN6_71">71&#160;</span>Huan ijcón Jesús tajtoaya de ne Judas den teconeu de Simón Iscariote. Porín Judas yejua ne quitemactis Jesús inmaco in tayecanani para quimictisque, masqui in Judas ipa poutinemía ihuan ne majtactionomen imomachtijcahuan de Jesús.  </div>
<div class='psalmlabel' id='JN7_0'> 7</div>
<div class='s'>Nican iicnihuan de Jesús Temaquixtijque amo quineltoquilijque de Yejuatzin </div>
<div class='p'>
<span class="verse" id="JN7_1">1&#160;</span>Huan satepan de nochi nijín ten quichihuac ya Jesús, Yejuatzin nentinemía ne Galileajcopaca. Pero Yejuatzin amo quinequía nentinemis Judeajcopaca porín ompa in tayecanani judíos quinequíaj quimictisque. 
<span class="verse" id="JN7_2">2&#160;</span>Huan ejcotihualaya ya ne iluit den tagayot judíos queman quichijchihuayaj ne xajcaltzitzin. 
<span class="verse" id="JN7_3">3&#160;</span>Ica ya nojón ne iicnihuan de Jesús quilijque ijcuín: </div>
<div class='p'>―Xiquisa de nican Galileajcopaca huan xiyó ne Judeajcopaca para ma ompa no ma quitacan momomachtijcahuan nochi in mohuiscatequime ten ticchuitinemi. 
<span class="verse" id="JN7_4">4&#160;</span>Porín como se quinequi ma teixmatican ica ne ten se quichiutinemi, ijcuacón ma amo se quichtacachiutinemi san, ya que melau ticchiutinemi nijín mohuiscatequit. Pos monequis ximotenextiliti senteixteno ihuan in talticpacuani. </div>
<div class='p'>
<span class="verse" id="JN7_5">5&#160;</span>Huan nión no senme de niicnihuan quineltoquilijque de Yejuatzin. 
<span class="verse" id="JN7_6">6&#160;</span>Ijcuacón in Jesús quinilij iicnihuan ijcuín: </div>
<div class='p'>―Ayamo ejcoc ne hora cuac monequis nimotenextilis ica notequihuan. Pero namejuan cuali nanuelisque nanmotenextilisque de namotamachilis ten yesqui hora. 
<span class="verse" id="JN7_7">7&#160;</span>Huan namejuan in talticpacuani amo huelis namechtahuelitasque. Pero Nejuatzin melau nechtahuelitaj porín niquinteluilía in talticpacuani de que amo cuali nintachihualisuan ten quichiutinemij. 
<span class="verse" id="JN7_8">8&#160;</span>Xiyacan namejuan, nocnihuan, xiiluititij. Nejua amo niyás niiluititiu porín ayamo ejcoc ne hora cuac monequi nimotenextilis senteixteno ihuan in pueblojuani. </div>
<div class='p'>
<span class="verse" id="JN7_9">9&#160;</span>Huan ijcón mochihuac que cuac Jesús nochi quintamiilij ya, ijcuacón Yejuatzin mocahuac oc ompa ne Galileajcopaca. </div>
<div class='s'>Nican Jesús Temaquixtijque yajqui iluitito queman ne tagayot judíos quinchijchihuayaj ne xajcaltzitzin </div>
<div class='p'>
<span class="verse" id="JN7_10">10&#160;</span>Huan satepan mochihuac que cuac niicnihuan de Jesús yajque ya iluititoj ne Jerusaléncopaca, ijcuacón Jesús no yajqui iluitito, masqui Yejuatzin moichtacahuiyac huan amo yajqui senteixteno. 
<span class="verse" id="JN7_11">11&#160;</span>Huan tech ne iluit in tayecanani judíos quitemoayaj Jesús huan motajtoltiayaj ijcuín: </div>
<div class='p'>―¿Can nentinemi nojón tagat ten monotza Jesús? </div>
<div class='p'>
<span class="verse" id="JN7_12">12&#160;</span>Huan ijcón in tagayot judíos motajtoltehuiayaj se huan ocsé ipampa de Jesús. Huan sequin quijtoayaj ijcuín: “Yejua ne se cuali tagat”. Huan ocsequin quijtoayaj ijcuín: “Yejua ne se tagat ten amo yolcuali porín sayó quincajcayautinemi in tagayot”. 
<span class="verse" id="JN7_13">13&#160;</span>Pero nochi ne ten quijtoayaj in tagayot judíos, amo quichicaucaijtoayaj porín nochi yejuan quinyolmohuiliayaj ne tayecanani judíos. 
<span class="verse" id="JN7_14">14&#160;</span>Huan ipa tajcotitiaya ya ne iluit cuac Jesús calayic tech ne tiopan den judíos huan pehuac quinmachtiaya in tagayot. 
<span class="verse" id="JN7_15">15&#160;</span>Huan in tagayot judíos semi quihueyimoucaitayaj itamachtilis de Jesús huan quijtoayaj ijcuín: </div>
<div class='p'>―¿Quenín huelis quimatis nijín tagat de míac tataman tanextililisme? Ta, como amo cana momachtito. </div>
<div class='p'>
<span class="verse" id="JN7_16">16&#160;</span>Ijcuacón Yejuatzin quinnanquilij ijcuín: </div>
<div class='p'>―Nochi nijín notanextililisuan amo hualehuac de nejua notanemililis san. Ta, hualeutoc de Notajtzin Dios ten nechualtitanic. 
<span class="verse" id="JN7_17">17&#160;</span>Huan nochi neques ten quinequisque quichihuasque ten Notajtzin Dios quimonequiltía, yejuan nojonques melau Dios quinajsicamatiltis de notanextililisuan. Huan ijcón yejuan quiyequitasque de que cox hualeutoc de Totajtzin Dios nijín notanextililisuan oso cox eutoc de nejua san notanemililis san. 
<span class="verse" id="JN7_18">18&#160;</span>Porín nochi ne naquen tajtoa ica yejua itanemililis san, yejua ne ijcón quichiutinemi sayó para ma quihueyichihuacan in tagayot. Pero Nejuatzin nicchiutinemi notequiu para ma in tagayot ma quicualnextican Notajtzin Dios ten nechualtitanic. Ica ya nojón namechilía ten yec melau. Huan tech noyolo amo teyi ne tacajcayahualis. 
<span class="verse" id="JN7_19">19&#160;</span>¿Xe amo melau que ne tanahuatijque Moisés namechmactilij ya ne tanahuatilme de Dios? Pues quema, Moisés namechmactilij ya; pero namejuan amo nanquintacamatij nijín tanahuatilme. Huan, ¿queyé namejuan nanquinequij nannechmictisque? </div>
<div class='p'>
<span class="verse" id="JN7_20">20&#160;</span>Ijcuacón in tagayot quinanquilijque Jesús ijcuín: </div>
<div class='p'>―Tejua ticpía moyolitic se amocuali ejecat. ¿Aconi quinequi mitzmictis? </div>
<div class='p'>
<span class="verse" id="JN7_21">21&#160;</span>Huan in Jesús ocsepa quinnanquilij in tagayot ijcuín: </div>
<div class='p'>―Huan nochi namejuan nannechueyimoucaitacque porín nicchihuac sesan mohuiscatequit tech ne tonal de nesehuilis. 
<span class="verse" id="JN7_22">22&#160;</span>Pero Moisés namechmactilij ya ne tanahuatil de que xiquinnescayotican tech ninacayo den oquichpilme ten quipíaj chicueyi tonal para ijcón moixnextis que yejuan pohuij ihuan Dios. Pero Moisés yejua amo quipehualtij nijín tanahuatil. Ta, yejuan nojonques nanmohuejcautatuan ijcón quichiutihuitze. Ica ya nojón namejuan nanquinnescayotijtinemij in oquichpilme masqui tech in tonal de nesehuilis. 
<span class="verse" id="JN7_23">23&#160;</span>Huan namejuan nanquinnescayotij in oquichpilme, masqui tech in tonal de ne nesehuilis, para ijcón nanquitacamatisque ne tanahuatilme de Moisés. Huan como ijcón no namejuan nanquichiutinemij, ¿queyé namejuan nanyolcualanij nohuan porín Nejuatzin nicyecajsicapajtij ne tagat tech ne tonal de nesehuilis? 
<span class="verse" id="JN7_24">24&#160;</span>Amo xiquinixcomacacan acsame que yejuan tajtacolejque sayó tenica nanquinitilijtinemij que yejuan quichihuaj. Ta, monequi achto namejuan xicyecajsicamatican cox cuali oso amo cuali nintachihualisuan, para ijcón huelis nanquinixcomacasque ica ten melau. </div>
<div class='s'>Nican in tagayot motajtoltiayaj que xa yejua ya nijín Jesús yesqui in Cristo Temaquixtijque </div>
<div class='p'>
<span class="verse" id="JN7_25">25&#160;</span>Ijcuacón ocsequin pueblojuani ten calyetoyaj Jerusaléncopaca peuque motajtoltiayaj ijcuín: </div>
<div class='p'>―¿Xe amo yejua ne Jesús in tagat ten quitemojtinemij in tayecanani judíos para quimictisque? 
<span class="verse" id="JN7_26">26&#160;</span>Xiquitacan san nepa tajtojtoc senteixteno huan amo aca teyi quilía. ¿Xe melau que in tayecanani no cajsicamatque ya que nijín tagat Jesús que yejua ya ne in Cristo Temaquixtijque? 
<span class="verse" id="JN7_27">27&#160;</span>Pero tejuan cuali ticmatocque de can huitza nijín tagat Jesús. Ta, cuac hualas in Cristo Temaquixtijque, ijcuacón amo aquen quimatis de can hualehuas. </div>
<div class='p'>
<span class="verse" id="JN7_28">28&#160;</span>Huan queman Jesús tamachtijtoya tech in tiopan de judíos, ijcuacón Yejuatzin quincaquilij ne matájtanti den calyetoni de Jerusaléncopaca. Ica ya nojón Yejuatzin quinnanquilij ijcuín: </div>
<div class='p'>―¿Cox melau que namejuan cuali nannechixmatij? Huan, ¿xe cuali nanquimatij de can nihuitza? Pero Nejuatzin amo nihuala nican talticpac porín Nejuatzin notanejnequilis san. Ta, nihuala porín nechualtitanic Notajtzin Dios, huan Yejuatzin Yolmelahuactzin, huan ne Notajtzin Dios namejuan amo nanquixmatij. 
<span class="verse" id="JN7_29">29&#160;</span>Huan Nejuatzin yec melau niquixmati Notajtzin Dios porín nihuitza imaco Yejuatzin, huan Yejuatzin nechualtitanic. </div>
<div class='p'>
<span class="verse" id="JN7_30">30&#160;</span>Huan ica por nijín tajtolme de Jesús ne tayecanani judíos quinequíaj quiquitzquisque Jesús queme se preso. Pero amo aquen quiajcolquitzquijtoj porín tech ne tonal ayamo ejcoc in hora cuac monequis quiquitzquisque Jesús queme preso. 
<span class="verse" id="JN7_31">31&#160;</span>Huan cuac mochiutoc nochi nijín, ijcuacón miacque tagayot taneltocacque de Jesús huan quijtoayaj ijcuín: </div>
<div class='p'>―Axcan ticneltocacque ya que nijín Jesús yejua in Cristo Temaquixtijque ten hualasquía. Porín amo aquen huelis oc quichihuas cachi hueyi mohuiscatequime huan que ne chihualisme ten quichiutinemi nijín Jesús, como amo yejua in Cristo Temaquixtijque. </div>
<div class='s'>Nican in tayecanani fariseos quinualtitanque sequin mayolme para ijcón quiquitzquisque Jesús queme preso </div>
<div class='p'>
<span class="verse" id="JN7_32">32&#160;</span>Huan in tayecanani fariseos quincaquilijque in tagayot que motajtoltehuiayaj se huan ocsé ica por itajtolis de Jesús. Ica ya nojón in fariseos huan in tayecanani tiopixcame quinualtitanque sequin tiopan mayolme para ijcón quiquitzquisque Jesús queme preso. 
<span class="verse" id="JN7_33">33&#160;</span>Ijcuacón in Jesús quinilij in tagayot ijcuín: </div>
<div class='p'>―Amo huejcahuas oc namohuan niyetoti. Huan axcan ocsepa nicajsiti Notajtzin Dios ten nechualtitanic nican talticpac. 
<span class="verse" id="JN7_34">34&#160;</span>Ijcuacón namejuan nannechtemosque huan amo nannechajsisque oc, porín namejuan amo huelis nanyasque ne campa Nejuatzin niyajtoc. </div>
<div class='p'>
<span class="verse" id="JN7_35">35&#160;</span>Ijcuacón in tagayot judíos peuque motatajtoltíaj se huan ocsé yejuan san ijcuín: </div>
<div class='p'>―¿Can quinemilía yati nijín Jesús porín quijtoa que amo huelis tiajsisque oc tejuan? ¿Xe quinemilía yati yetoti ompa intzalan in tagayot judíos ten no calyetocque ihuan in pueblojuani griegos para ompa quinmachtis ne griegos in tanahuatil de Moisés? </div>
<div class='p'>
<span class="verse" id="JN7_36">36&#160;</span>Huan no motatajtoltiayaj in judíos ijcuín: </div>
<div class='p'>―¿Toni quijtosnequi nijín den Jesús techilij ya que nannechtemosque pero amo nannechajsisque oc, porín namejuan amo huelis nanyasque ne campa Nejuatzin niyetos? </div>
<div class='s'>Nican tajtoa de que pepexocatos se iyolijtic ne atzin ten yoltica </div>
<div class='p'>
<span class="verse" id="JN7_37">37&#160;</span>Huan tech ne tonal tantoya ya in iluit, yejua ne in cachi hueyi iluitonal. Huan tech ne tonal moquetzac Jesús intzalan in tagayot huan quinchicaucailij ijcuín: </div>
<div class='p'>―Como acsame de namejuan nanyolamiquij, ijcuacón ma xihualacan nohuan huan ma xitayican nijín atzin ten Nejuatzin namechtayocolis. 
<span class="verse" id="JN7_38">38&#160;</span>Huan in Tajcuilolamatzin de Dios quijtoa ijcuín: “Nochi naquen yec tacuautamatisque nohuan, yejuan nojonques ninyolijtic pepexocatos huan toyautos atzin ten yoltica”. </div>
<div class='p'>
<span class="verse" id="JN7_39">39&#160;</span>Yejica nijín tajtolme Jesús quinequía quinajsicamatiltis que nochi neques ten quineltocasque Jesús, yejuan nojonques quiselisque tech ninyolitic in Yecticatzin Espíritu. Pero ayamo ejcoc ya in Yecticatzin Espíritu ma yetinemi intzalan in talticpacuani porín Totajtzin Dios ayamo quihueyipanchihuaya Jesús. </div>
<div class='s'>Nican tajtoa de queniu mocualancaxejxelojque in tagayot ica por in tajtoltzin de Jesús Temaquixtijque </div>
<div class='p'>
<span class="verse" id="JN7_40">40&#160;</span>Huan sequin den tagayot cuac quicaquilijque ne tajtolis de Jesús, ijcuacón yejuan quijtojque ijcuín: </div>
<div class='p'>―Yec melau ya nijín tagat Jesús yejua ne in hueyi tanahuatijque de Dios ten no monequía hualas. </div>
<div class='p'>
<span class="verse" id="JN7_41">41&#160;</span>Huan ocsequin quijtoayaj ijcuín: </div>
<div class='p'>―Ne Jesús melau yejua Cristo Temaquixtijque. </div>
<div class='p'>Pero cachi oc ocsequin quijtoayaj ijcuín: </div>
<div class='p'>―¿Quenín huelisquía ehuasquía Cristo Temaquixtijque campa ne pueblo Galileajcopaca? 
<span class="verse" id="JN7_42">42&#160;</span>Porín quijtoa in Tajcuilolamatzin de Dios que in Cristo Temaquixtijque monequi de que Yejuatzin yesqui teconeu den ne huejcautayecanque in rey David. Huan no monequi yolis campa ne pueblo de Belén porín ompa no yolico in rey David. </div>
<div class='p'>
<span class="verse" id="JN7_43">43&#160;</span>Ica ya nojón in tagayot mocualancaxejxelojque ica por nijín tajtolme de Jesús. 
<span class="verse" id="JN7_44">44&#160;</span>Huan sequin mayolme quinequíaj quiquitzquisque Jesús queme preso, pero amo aquen huelic quiajcolquitzquis. </div>
<div class='s'>Nican in tayecanani judíos amo quineltoquilijque Jesús Temaquixtijque </div>
<div class='p'>
<span class="verse" id="JN7_45">45&#160;</span>Huan ijcón nochi in tiopan mayolme mocuepque campa ne sen oloch yetoyaj in fariseos huan in tayecanani den tiopixcame. Huan de ompa ne tayecanani quintajtoltijque in mayolme ijcuín: </div>
<div class='p'>―¿Queyé amo nancualicque ne Jesús? </div>
<div class='p'>
<span class="verse" id="JN7_46">46&#160;</span>Ijcuacón in tiopan mayolme tananquilijque ijcuín: </div>
<div class='p'>―Amo ticualicque porín amo queman aca ijcón ticaquilíaj se tagat queme yejua technojnotzaya. </div>
<div class='p'>
<span class="verse" id="JN7_47">47&#160;</span>Ijcuacón in fariseos ocsepa quintajtoltijque ijcuín: </div>
<div class='p'>―¿Xe namejuan no nanmoyolcajcayahuaj ica ne Jesús? 
<span class="verse" id="JN7_48">48&#160;</span>Cuali nanquimatij que amo senme den totayecancahuan quineltoquilijque Jesús. Huan amo no senme de tejuan tifariseos no ticneltocaj ne Jesús. 
<span class="verse" id="JN7_49">49&#160;</span>Pero nochi nijín tagayot quineltocaj de Jesús porín amo quiyecajsicamatij in tanahuatil de Moisés. Ica ya nojón ne tagayot tatelchihualme san. </div>
<div class='p'>
<span class="verse" id="JN7_50">50&#160;</span>Huan se tagat monotza Nicodemo no catca senme den fariseos. Yejua ne yajca quinojnotzato Jesús tech se tayohuac. Huan axcan yejua quiniluij in ocsequin fariseos huan quinilij ijcuín: </div>
<div class='p'>
<span class="verse" id="JN7_51">51&#160;</span>―Tejuan cuali ticmatij que in tanahuatil de Moisés amo techcahuilía que ma tejuan ma tictelchihuacan acsá como amo achtopa tiyasque huan tictajtoltencaquisque de toni quichihua ne tagat. Huan ijcón ticyecmatisque toni quichiutinemic. </div>
<div class='p'>
<span class="verse" id="JN7_52">52&#160;</span>Ijcuacón yejuan in tayecanani fariseos quinanquilijque ne Nicodemo ijcuín: </div>
<div class='p'>―¿Xe tejua no tipohui ne Galileajcopaca? Huan axcan para ticyecmatisque, cachi cuali xictemoliti tech in Tajcuilolamatzin de Dios huan ompa tiquitas que nión se tanahuatijque de Dios hualehuas ya de ne Galileajcopaca. </div>
<div class='s'>Nican tajtoa de ne sihuat ahuilnenque </div>
<div class='p'>
<span class="verse" id="JN7_53">53&#160;</span>Huan de ompa yajqui sejsé de nichan.  </div>
<div class='psalmlabel' id='JN8_0'> 8</div>
<div class='p'>
<span class="verse" id="JN8_1">1&#160;</span>Pero in Jesús yajqui tejcoto tech ne tepet ten monotza Olivos. 
<span class="verse" id="JN8_2">2&#160;</span>Huan imostica cuac san tanesic ya, ijcuacón in Jesús ocsepa mocuepac huan yajqui calaquito campa ne hueyi tiopan den judíos. Huan de ompa nochi in tagayot motoquicoj campa Jesús. Huan Yejuatzin ompa tiopanijtic motalito huan pehuac quinmachtiaya in tagayot ica in Tajtoltzin de Dios. 
<span class="verse" id="JN8_3">3&#160;</span>Huan de ompa ne tanextiliani den tanahuatil de Moisés huan in fariseos, yejuan cualcuicque se sihuat campa Jesús, porín ne tayecanani cajsicaj ya ne sihuat cuac motajtacolmacatoya tech in ahuilnemilis. Huan de ompa ne tayecanani quitalitoj ne sihuat tatajcoyan de nochi ne tagayot den tiopanijtic yetoyaj. 
<span class="verse" id="JN8_4">4&#160;</span>Ijcuacón in tayecanani quilijque Jesús ijcuín: </div>
<div class='p'>―Tamachtijque, nijín sihuat tejuan ticajsicque ne cuac motajtacolmacatoya tech in ahuilnemilis. 
<span class="verse" id="JN8_5">5&#160;</span>Huan in tanahuatil de Moisés technahuatilía ma tictepoxonican de nojón taman de sihuat. Pero tejua, ¿toni tiquixejecoa? </div>
<div class='p'>
<span class="verse" id="JN8_6">6&#160;</span>Huan yejuan in tayecanani ijcón quijtojque porín quinequíaj quixejecoltisque itamachilisuan de Jesús, para ijcón huelisquía ica quiteluilisquíaj in Jesús ica tensá tajtacol. Ijcuacón in Jesús motomotzoj, huan pehuac tajcuiloa ica imajpil talixco. 
<span class="verse" id="JN8_7">7&#160;</span>Pero queme in tayecanani quisentocayaj quitajtoltiayaj Jesús, ica ya nojón Jesús momelaxquetzac huan quinilij in tayecanani ijcuín: </div>
<div class='p'>―Aquen yesqui de namejuan ten amo quipía tajtacol, yejua ne ma achtopa ma quitepoxoni ne sihuat. </div>
<div class='p'>
<span class="verse" id="JN8_8">8&#160;</span>Huan ijcón in Jesús ocsepa motomotzoj huan pehuac ocsepa tajcuiloa talixco. 
<span class="verse" id="JN8_9">9&#160;</span>Huan in tayecanani cuac quicaquilijque nijín tajtolme de Jesús, ijcuacón yejuan no quiyolnemilijque que yejuan no tajtacolejque. Huan de ompa peuque cacalanquisaj sejsé. Achto peuque quiquisaj de ne cachi huehuentzitzin. Huan cuac nochi in tagayot tamic quisque ya, ijcuacón mocahuac sayó in Jesús iselti ihuan ne sihuat ten yetoya tatajco de yejuan. 
<span class="verse" id="JN8_10">10&#160;</span>Huan in Jesús ocsepa momelaxquetzac. Pero amo aquen oc quinitac. Ta, sayó ne sihuat ten ompa yetoya. Ica ya nojón Yejuatzin quilij ijcuín: </div>
<div class='p'>―Tejua sihuat, ¿can yetocque ne naquen mitzteluiliayaj ya? ¿Xe amo senme de yejuan mitztelchihuac? </div>
<div class='p'>
<span class="verse" id="JN8_11">11&#160;</span>Ijcuacón in sihuat quilij Jesús ijcuín: </div>
<div class='p'>―Amo, Notecotzin, amo aquen nechtelchihuac. </div>
<div class='p'>Ijcuacón in Jesús quilij ijcuín: </div>
<div class='p'>―Pues nión no nejua nimitztelchihuas. Ta, axcan xiyó mochan huan amo ocsepa ximotajtacolmacati. </div>
<div class='s'>Nican tajtoa de que Jesús Temaquixtijque Yejuatzin ya in tanextzin ten quinyoltahuilía in talticpacuani </div>
<div class='p'>
<span class="verse" id="JN8_12">12&#160;</span>Huan cachi satepan Jesús ocsepa quinnojnotzac in tagayot huan quinmachtiaya ica nexcuitil ijcuín: </div>
<div class='p'>―Nejuatzin ya queme yesquía nitanextzin huan niquinyoltahuilía in talticpacuani. Huan nochi neques ten nechtoctilisque huan momachtisque de notanahuatiluan, yejuan nojonques quipiasque ne neyoltahuililis ten cualcui ne nemilis nachipa. Huan ijcón amo queman nemisque tayohuayanijtic. </div>
<div class='p'>
<span class="verse" id="JN8_13">13&#160;</span>Ijcuacón in tayecanani fariseos quilijque Jesús ijcuín: </div>
<div class='p'>―Tejua timotetajtohuiltía de tejua san. Ica ya nojón motajtoluan amo cualtías. </div>
<div class='p'>
<span class="verse" id="JN8_14">14&#160;</span>Pero ocsepa Jesús quinnanquilij ijcuín: </div>
<div class='p'>―Nochi niquijtoa nochi cualtía, masqui nejua nimotetajtohuiltía de nejua san. Porín nejua cuali nicmati de can nihualehuac huan de can niyajtoc. Pero namejuan amo nancajsicamatij den can nihualehuac huan nión no nanquimatij can niyajtoc. 
<span class="verse" id="JN8_15">15&#160;</span>Huan namejuan nanteixcomacatinemij sayó ica in tanemililis den tagayot san. Pero Nejuatzin amo aquen niquinixcomacas ica in tanemililis den tagayot san. 
<span class="verse" id="JN8_16">16&#160;</span>Pero como Nejuatzin niquinixcomasquía in tagayot ica tensá, ijcuacón notaixejecolis yesqui cuali. Porín Nejuatzin amo niteixcomaca noselti san. Ta, Yejuatzin Notajtzin Dios ten nechualtitanic nican talticpac, Yejuatzin huan Nejuatzin tiquinsepanixcomacaj in tagayot. 
<span class="verse" id="JN8_17">17&#160;</span>Huan tech ne tanahuatil de Moisés ten namejuan nanquipíaj, ompa ijcuiliutoc que cuac ome taca tetajtohuíaj sansé san, ijcuacón monequis xiquinyecneltoquilican ten quisenijtoaj. 
<span class="verse" id="JN8_18">18&#160;</span>Huan axcan ijcón mochiutoc nican, porín Nejuatzin nimotetajtohuiltía de Nejuatzin san, huan no Notajtzin Dios nechtetajtohuiltía de Nejuatzin. Huan Notajtzin Dios nechualtitanic nican talticpac. </div>
<div class='p'>
<span class="verse" id="JN8_19">19&#160;</span>Ijcuacón in fariseos ocsepa quitajtoltijque Jesús ijcuín: </div>
<div class='p'>―¿Can yetoc, pos, motajtzin? </div>
<div class='p'>Ijcuacón in Jesús quinnanquilij ocsepa ijcuín: </div>
<div class='p'>―Namejuan amo nannechixmatij huan amo no nanquixmatij Notajtzin Dios. Porín tajcón nannechixmatisquíaj Nejuatzin, no ijcón cuali huelisquía nanquixmatisquíaj Notajtzin Dios. </div>
<div class='p'>
<span class="verse" id="JN8_20">20&#160;</span>Huan nochi nijín tajtolme Jesús quijtoaya cuac tamachtijtoya ne tiopanijtic campa ne yetoyaj ne tomin ehualonime campa in tagayot quitemacayaj para Dios de nintetayocolil. Pero amo aquen quiquitzquijque Jesús queme preso porín ayamo ejcoc in tonal cuac monequía quiquitzquisque. </div>
<div class='s'>Nican Jesús quinmachtía nimomachtijcahuan que campa Yejuatzin yajtoc, yejuan amo huelis ejcosque </div>
<div class='p'>
<span class="verse" id="JN8_21">21&#160;</span>Huan ijcón Jesús ocsepa quinilij in tagayot ijcuín: </div>
<div class='p'>―Nejua niyó ya huan namejuan nannechtemosque, pero amo nannechajsisque. Huan ijcón namejuan nanmiquisque huan nancuicasque oc namotajtacoluan, huan amo huelis nanajsisque campa Nejuatzin niyajtoc. </div>
<div class='p'>
<span class="verse" id="JN8_22">22&#160;</span>Ijcuacón in tagayot judíos motajtoltiayaj se huan ocsé ijcuín: </div>
<div class='p'>―¿Xe ne Jesús momictiti yejua san? Porín quijtoa ijcuín: “Que campa nejua niyás, namejuan amo huelis nanajsisque”. </div>
<div class='p'>
<span class="verse" id="JN8_23">23&#160;</span>Ijcuacón in Jesús quinajsicamatiltij ijcuín: </div>
<div class='p'>―Nochi namejuan nanpohuij nican talticpac, pero Nejuatzin nipoutoc nepa eluiyactzinco. Huan namejuan melau nantalticpacuani san, pero Nejuatzin amo nipoutoc de nican talticpac. 
<span class="verse" id="JN8_24">24&#160;</span>Ica ya nojón namechilía que namejuan nanmiquisque huan nancuicasque oc namotajtacoluan, como amo nannechyecneltocaj que Nejuatzin ni Cristo Temaquixtijque. </div>
<div class='p'>
<span class="verse" id="JN8_25">25&#160;</span>Ijcuacón ocsepa in tagayot judíos quitajtoltijque Jesús ijcuín: </div>
<div class='p'>―¿Huan tejua toni tichiuque? </div>
<div class='p'>Pero Jesús quinnanquilij ijcuín: </div>
<div class='p'>―Nejua ipa namechtapohuijtihuitz ya desde ne tonal cuac nictzinpehualtij notequiu. 
<span class="verse" id="JN8_26">26&#160;</span>Nejuatzin nicpía míac taman tamachilis para ica namechilis, huan no míac taman tanahuatil nicpixtoc para ica namechixcomacas. Pero amo nicchihuati de nejua notanejnequilis san. Ta, namejuan de nantalticpacuani namechmachtijtoc de ne tamachtilis ten nicaquilij de Notajtzin Dios ten nechualtitanic nican talticpac. Huan nochi ten Yejuatzin quijtoa, nochi melau. </div>
<div class='p'>
<span class="verse" id="JN8_27">27&#160;</span>Pero in tagayot judíos amo cajsicamatque que Jesús quinnojnotzaya den Itajtzin Dios. 
<span class="verse" id="JN8_28">28&#160;</span>Ica ya nojón Jesús ocsepa quinilij ijcuín: </div>
<div class='p'>―Cuac namejuan nannechajcocuisque huan nannechcuoupampilosque Nejuatzin ni Yectagatzin, ijcuacón nancajsicamatisque que Nejuatzin ni Cristo Temaquixtijque. Huan no nancajsicamatisque que nochi ten Nejuatzin nicchiutinemi amo de nejua no tanejnequilis san. Ta, sayó niquijtojtinemi ten Notajtzin Dios nechnextilij ya. 
<span class="verse" id="JN8_29">29&#160;</span>Huan Notajtzin Dios Yejuatzin ne nechualtitanic nican talticpac, huan Yejuatzin yetinemi nohuan. Huan Notajtzin Dios amo queman nechsencahuas noselti porín Nejuatzin nachipa nicchiutinemi sayó ne ten Yejuatzin quipactía. </div>
<div class='p'>
<span class="verse" id="JN8_30">30&#160;</span>Huan cuac Jesús quitamiijtoj ya nochi nijín tajtolis, ijcuacón huel miacque tagayot quineltoquilijque de Yejuatzin. </div>
<div class='s'>Nican Jesús quinmachtía in tagayot de quenín in yec melau Tajtoltzin de Dios namechtojtomas de namotajtacoluan </div>
<div class='p'>
<span class="verse" id="JN8_31">31&#160;</span>Huan ijcón Jesús ocsepa quinnojnotzaya in tagayot judíos ten quineltoquilijque Yejuatzin, huan Jesús quinilij ijcuín: </div>
<div class='p'>―Como namejuan nanquisentocaj nanquiyectacamatiyohue nochi ten namechilijtoc, ijcuacón melau nanmochihuasque nannomomachtijcahuan. 
<span class="verse" id="JN8_32">32&#160;</span>Huan ijcón nancajsicamatiyasque de ne Tajtoltzin ten yec melau. Huan ne yec melau Tajtoltzin, yejua ne namechtojtomatiu de namotajtacoluan. </div>
<div class='p'>
<span class="verse" id="JN8_33">33&#160;</span>Ijcuacón yejuan quinanquilijque Jesús ijcuín: </div>
<div class='p'>―Tejuan titeconehuan de ne huejcautanahuatijque Abraham huan amo queman aca techtzajtzacuiliayaj queme ne taquehualme ten tacohualme. ¿Quenín huelis tiquijtoa que tejuan techtojtontiyás de totajtacoluan ica por ne Tajtoltzin de Dios? </div>
<div class='p'>
<span class="verse" id="JN8_34">34&#160;</span>Huan ijcón in Jesús quinilij ijcuín: </div>
<div class='p'>―Yec melau ten namechilía que nochi neques ten motajtacolmacatinemij, yejuan nojonques in tajtacol quinmajpachojtoc tech ninyolojuan huan yejuan mocahuaj queme taquehualme de ne tajtacol. 
<span class="verse" id="JN8_35">35&#160;</span>Huan no cuali nanquimatij que se taquehual amo nachipa poutinemis ihuan ichancahuan den teco. Ta, yejua ne in teconeu den patrón, yejua ya ne melau nachipa poutos tech ne ichan huan se tonal quinyecanas ichancahuan. 
<span class="verse" id="JN8_36">36&#160;</span>Huan queme Nejuatzin ni Conetzin de Dios namechtojtontiyás de namotajtacoluan, ijcuacón melau ixnestiu que Nejuatzin namechajchihuilitiu de ne tajtacol ten namechmajpachojtoc ya. </div>
<div class='p'>
<span class="verse" id="JN8_37">37&#160;</span>Huan Jesús ocsepa quinilij ijcuín: </div>
<div class='p'>―Quema, cuali nicmati que namejuan nanteconehuan de ne huejcautanahuatijque Abraham, pero namejuan nanquinequij nannechmictisque, porín namejuan amo nanquinequij nanquiselisque in tajtolme ten namechilijtoc ya. 
<span class="verse" id="JN8_38">38&#160;</span>Nochi ten niquitac ya huan nochi ten nicaquic ya nepa iixpantzinco Notajtzin Dios, yejua ne ica namechnojnotztoc. Pero namejuan sayó nanquichiutinemij ten nanquicaquilijque de namotatuan. </div>
<div class='s'>Jesús quinilij in tacaquini que nintat yejua in amocuali Satanás </div>
<div class='p'>
<span class="verse" id="JN8_39">39&#160;</span>Huan in tagayot quinanquilijque Jesús ijcuín: </div>
<div class='p'>―Tejuan totat yejua in Abraham. </div>
<div class='p'>Pero no Jesús quinilij ijcuín: </div>
<div class='p'>―Ta ijcón melau yesquía que nanteconehuan den ne Abraham, no ijcón nanquichihuasquíaj ijcón queme yejua quichihuaco. 
<span class="verse" id="JN8_40">40&#160;</span>Huan masqui Nejuatzin namechyecnojnotztoc ya ica ten melau Tajtoltzin ten Notajtzin Dios nechnextilij ya, pero namejuan ipa nanquinequij nannechmictisque. Pero ne Abraham amo queman ijcón quichihuani. 
<span class="verse" id="JN8_41">41&#160;</span>Ta, namejuan axcan nanquichiutinemij ijcón queme namotat quichiutinemic. </div>
<div class='p'>Ijcuacón in tagayot quilijque Jesús ijcuín: </div>
<div class='p'>―Tac tejuan amo sayó titeahuilcateconehuan. Ta, ticpíaj sayó se totat huan Yejuatzin ne in Totajtzin Dios. </div>
<div class='p'>
<span class="verse" id="JN8_42">42&#160;</span>Pero in Jesús ocsepa quinilij ijcuín: </div>
<div class='p'>―Como melau yesquía namejuan namotat yejua ne Totajtzin Dios, ijcón namejuan nannechtasojtasquíaj, porín Nejuatzin nihualehuac iixpantzinco Totajtzin Dios. Huan axcan nihuala nican niyetoc namohuan, huan Nejuatzin nihuala amo sayó de notanejnequilis de nejua san. Ta, Totajtzin Dios nechualtitanic nican talticpac. 
<span class="verse" id="JN8_43">43&#160;</span>¿Queyé namejuan amo hueli nancajsicamatij ten namechilijtoc yequintzin? Pues namechilía que amo nancajsicamatij porín amo nantaxicoaj de nanquicactiyasque notajtoltzin. 
<span class="verse" id="JN8_44">44&#160;</span>Huan namejuan namotat yejua ne in amocuali Satanás. Huan nochi namejuan nanpoutocque de yejua. Huan namejuan sayó nanquinequij nanquichiutinemisque ijcón queme yejua quinequi. Huan ne amocuali Satanás ipa temictijque desde ne tonal cuac tatzinpehuac nochi. Huan yejua amo queman quitequitiltía ten melau, huan amo queman tajtoa ica ten melau. Huan cuac yejua ne Satanás quijtoa tensá xolopijyot, ne itajtol melau hualeutoc iyolijtic ne Satanás, porín yejua sayó xolopijtijtinemi san, huan yejua ya in tetat den nochi neques ten xolopijtijtinemij. 
<span class="verse" id="JN8_45">45&#160;</span>Ica ya nojón namejuan amo nannechneltocaj huan Nejuatzin namechilijtoc ten melau. 
<span class="verse" id="JN8_46">46&#160;</span>Huan, ¿catiyejua de namejuan huelis nannechnextilisque que nejua nimotajtacolmacac? Huan como Nejuatzin namechilijtoc ten melau, ijcuacón, ¿queyé amo nannechneltoquilíaj? 
<span class="verse" id="JN8_47">47&#160;</span>Huan nochi neques ten yec melau poutocque ihuan Notajtzin Dios, yejuan nojonques quicaquilisque in Tajtoltzin de Notajtzin Dios. Pero queme namejuan amo nanpohuij de Dios, ica ya nojón amo nanquinequij nannechcaquilisque de Notajtoltzin. </div>
<div class='s'>Nican Jesús quinmachtía in tacaquini que yejua mismo in Cristo Temaquixtijque ten yoltinemiaya achtopa que yolisquía Abraham </div>
<div class='p'>
<span class="verse" id="JN8_48">48&#160;</span>Ijcuacón in tagayot judíos ocsepa quilijque Jesús ijcuín: </div>
<div class='p'>―Yec melau queme tiquijtoaj que tejua tipohui ihuan ne pueblojuani den calyetocque ne Samariajcopaca. Huan tejua no ticpía moyolijtic se amocuali ejecat. </div>
<div class='p'>
<span class="verse" id="JN8_49">49&#160;</span>Ijcuacón in Jesús quinnanquilij ijcuín: </div>
<div class='p'>―Amo nicpía noyolijtic nión se amocuali ejecat. Ta, nejua nicchiutinemi ne ten sayó para nicueyipanchihuas Notajtzin Dios. Pero namejuan sayó nannechmohuispolojtinemij. 
<span class="verse" id="JN8_50">50&#160;</span>Huan Nejuatzin amo sayó nictemojtinemi tagayot para nechueyipanchihuasque. Ta, Notajtzin Dios Yejuatzin ne quitemojtinemi tagayot para nechueyipanchihuasque. Huan Yejuatzin ipa cuali quinixcomacas ne tagayot de amo nechueyipanchihuaj axcan. 
<span class="verse" id="JN8_51">51&#160;</span>Huan yec melau ten namechilía Nejuatzin que nochi neques ten quiyecaquisque ten niquinilía huan quitacamatinemisque no Tajtoltzin, yejuan nojonques quipiasque ne nachipa nemilis huan amo queman miquisque. </div>
<div class='p'>
<span class="verse" id="JN8_52">52&#160;</span>Ijcuacón ocsepa in tagayot judíos quinanquilijque Jesús ijcuín: </div>
<div class='p'>―Axcan melau ticyecajsicamatij que tejua ticpía moyolijtic se amocuali ejecat. Porín ne Abrahám huan nochi ocsequin tanahuatiani de Dios momiquilijque ya. Pero tejua tiquijtoa ijcuín: “Nochi naquen quiyecaquisque huan quitacamatisque ten niquinilía, yejuan nojonques quipiasque nemilis nachipa huan amo queman miquisque oc”. 
<span class="verse" id="JN8_53">53&#160;</span>¿Xe tejua cachi tihueyichiuque huan que ne tohuejcautat Abrahám? Ta, yejua no momiquilij huan nochi in ocsequin tanahuatiani de Dios momiquilijque. ¿Huan toni ticnemilía que tiaconi tejua? </div>
<div class='p'>
<span class="verse" id="JN8_54">54&#160;</span>Huan de ompa ocsepa in Jesús quinnanquilij ijcuín: </div>
<div class='p'>―Tacán nejua san nimohueyipanchihuasquía san, ijcuacón nohueyipanchihualis amo teyi cualtiasquía. Pero Notajtzin Dios Yejuatzin ne nechueyipanchiutoc axcan. Huan namejuan no nanquijtoaj que ne Notajtzin Dios que Yejuatzin no namotat. 
<span class="verse" id="JN8_55">55&#160;</span>Huan melau que namejuan amo nanquixmatij Notajtzin Dios, pero Nejuatzin melau niquixmati Notajtzin Dios. Huan tacán nejua niquijtosquía que amo niquixmatisquía Notajtzin Dios, ijcuacón no niyesquía nixolopi san queme namejuan nanxolopijme san. Huan Nejuatzin melau nicyecajsicaixmati Notajtzin Dios huan nictacamatinemi ten Yejuatzin nechiluía ma nicchihua. </div>
<div class='p'>
<span class="verse" id="JN8_56">56&#160;</span>Huan no Jesús quinilij ijcuín: </div>
<div class='p'>―Huan namohuejcautat Abraham, yejua ne moyolpactiaya porín quimatiaya que quitas ne tonal cuac Nejuatzin nihualas nican talticpac. Huan melau in Abrahám quitac in tonal cuac nihuala; ica ya nojón yejua semi mohueyiyolpactij. </div>
<div class='p'>
<span class="verse" id="JN8_57">57&#160;</span>Ijcuacón in tagayot judíos ocsepa quiluijque Jesús ijcuín: </div>
<div class='p'>―Tejua ayamo ticajxitía nión ya tajco ciento xihuit. ¿Quenín huelis tejua tiquijtoa que tiquitac ya ne Abraham? </div>
<div class='p'>
<span class="verse" id="JN8_58">58&#160;</span>Huan in Jesús quinnanquilij ijcuín: </div>
<div class='p'>―Yec melau ten namechilía que achtopa que yolisquía ne Abraham, Nejuatzin ipa niyoltinemi. Porín ni Dios ten nachipa niyoltinemi. </div>
<div class='p'>
<span class="verse" id="JN8_59">59&#160;</span>Huan ica por nojón tajtolme ten quijtoj Yejuatzin, ijcuacón in tagayot judíos cajocque sequi tet para quitepoxonisque Jesús. Pero Yejuatzin motaatito de yejuan huan niman quisac de ne tiopanijtic, huan de ompa panoc tatajco de nochi in tagayot huan yajqui ocseco.  </div>
<div class='psalmlabel' id='JN9_0'> 9</div>
<div class='s'>Nican Jesús Temaquixtijque quitachialtij se tagat den ipa yolic ixpojpoyot </div>
<div class='p'>
<span class="verse" id="JN9_1">1&#160;</span>Huan se tonal cuac Jesús yajtoya ya tech se ojti, ijcuacón Yejuatzin quitac se tagat ten ipa yolic ixpojpoyot. 
<span class="verse" id="JN9_2">2&#160;</span>Huan imomachtijcahuan de Jesús quitajtoltijque Yejuatzin ijcuín: </div>
<div class='p'>―Totamachtijcau, ¿queyé yolic ixpojpoyot ne tagat? ¿Xe yolic ixpojpoyot porín de nintajtacol den nitatuan oso de yejua itajtacol san? </div>
<div class='p'>
<span class="verse" id="JN9_3">3&#160;</span>Huan ijcón in Jesús quinilij ijcuín: </div>
<div class='p'>―Ne tagat amo yolic ixpojpoyot porín den itajtacol, huan nión no porín nintajtacoluan den nitatuan. Ta, cachi cuali ma tiquijtocan que ne tagat yolic ixpojpoyot para ma ijcón monexti tech ninacayo in chicaucahuelilis ten Dios huelis quichihuas. 
<span class="verse" id="JN9_4">4&#160;</span>Porín mientras cuali tanestoc monequi ticchiutinemisque nijín tequit ten technahuatilij ya Notajtzin Dios ne naquen nechualtitanic. Pero axcan tapoyautihuitz ya huan ijcón satepan amo aquen huelis tequitis oc. 
<span class="verse" id="JN9_5">5&#160;</span>Mientras Nejuatzin niyoltinemi nican talticpac, nejua ya queme niyesquía se tanextzin ten niquinyoltahuilía in taltipacuani. </div>
<div class='p'>
<span class="verse" id="JN9_6">6&#160;</span>Huan cuac nochi nijín quintamiilij ya in tagayot, ijcuacón in Jesús talpan tachijchac, huan quichijchihuac tzictzin soquit ica ne ichijchi. Huan de ompa quiixojxilij niixtololohuan ica ne soquit ne tagat ten ixpojpoyot. 
<span class="verse" id="JN9_7">7&#160;</span>Ijcuacón in Jesús quilij ne tagat ixpojpoyot ijcuín: </div>
<div class='p'>―Axcan nimantzin xiyó ximixamiti ne campa ne amel ten monotza Siloé. Nijín tocayit quijtosnequi Tahualtitanil. </div>
<div class='p'>Huan ijcón ne tagat ixpojpoyot yajqui moixamito. Huan satepan cuac mocuepac ya, ijcuacón hueliaya tachíac. 
<span class="verse" id="JN9_8">8&#160;</span>Ijcuacón ne ichancahuan huan ne ten ipa neachtopa quitztinemíaj que ixpojpoyot, yejuan nojonques quijtoayaj ijcuín: </div>
<div class='p'>―¿Xe amo yejua nijín tagat ten motalijtinemía ojteno huan motaehuijtinemía? </div>
<div class='p'>
<span class="verse" id="JN9_9">9&#160;</span>Huan sequin in tagayot quijtoayaj ijcuín: </div>
<div class='p'>―Quema, yejua nijín tagat ten catca ixpojpoyot. </div>
<div class='p'>Huan cachi ocsequin quijtoayaj ijcuín: </div>
<div class='p'>―Amo yejua ne ten ixpojpoyot catca, pero nesi tamatisnequi que melau yejua. </div>
<div class='p'>Huan ne tagat ten catca ixpojpoyot, yejua ne quijtoaya ijcuín: </div>
<div class='p'>―Quema, nejua ya niixpojpoyot nicatca. </div>
<div class='p'>
<span class="verse" id="JN9_10">10&#160;</span>Ijcuacón ocsepa quitajtoltijque ijcuín: </div>
<div class='p'>―Huan, ¿quenín mochihuac para huelic titachía? </div>
<div class='p'>
<span class="verse" id="JN9_11">11&#160;</span>Huan yejua quinnanquilij ijcuín: </div>
<div class='p'>―Ne tagat ten monotza Jesús, yejua ne quichijchihuac tzictzin soquit huan nechixojxilij. Huan de ompa nechilij ijcuín: “Xiyó ne campa amel ten monotza Siloé huan ximixamiti”. Huan melau nejua niyajqui nimixamito huan ijcón huelic nitachíac ya. </div>
<div class='p'>
<span class="verse" id="JN9_12">12&#160;</span>Huan de ompa in tagayot ocsepa quitajtoltijque in tagat ten catca ixpojpoyot ijcuín: </div>
<div class='p'>―¿Can yetoc nojón tagat ten mitzpajtij? </div>
<div class='p'>Huan yejua quinanquilij ijcuín: </div>
<div class='p'>―Amo nicmati. </div>
<div class='s'>In tayecanani fariseos quitajtoltiayaj ne tagat ten catca ixpojpoyot de aconi quipajtij </div>
<div class='p'>
<span class="verse" id="JN9_13">13&#160;</span>Huan ijcón mochihuac que quihuiquilijque inixpan in tayecanani fariseos ne tagat ten catca ixpojpoyot. 
<span class="verse" id="JN9_14">14&#160;</span>Porín catca ne tonal de ne nesehuilis queman Jesús quichijchihuac in soquit huan quitachialtij ne tagat ten catca ixpojpoyot. 
<span class="verse" id="JN9_15">15&#160;</span>Ica ya nojón in fariseos ocsepa quitajtoltijque in tagat den quenín huelic tachíac axcan. Huan yejua quinnanquilij ijcuín: </div>
<div class='p'>―Yejuatzin nechixtalilij tzictzin soquit huan nejua nimixamito huan axcan huelía nitachía ya. </div>
<div class='p'>
<span class="verse" id="JN9_16">16&#160;</span>Ica ya nojón senme de nojón tayecanani fariseos quijtoayaj ijcuín: </div>
<div class='p'>―In tagat ten quichihuac nijín tequit, yejua ne amo melau pohui ihuan Dios, porín yejua amo quitacamati in tanahuatil de ne tonal de nesehuilis. </div>
<div class='p'>Huan ocsequin tayecanani no quijtoayaj ijcuín: </div>
<div class='p'>―¿Quenín huelis quichihuas se hueyi mohuiscatequit, como yejua se tajtacole huan amo quitacamatic in tanahuatil de Moisés? </div>
<div class='p'>Huan ica por nijín tajtolme in fariseos mocualancaxejxelojque se huan ocsé. 
<span class="verse" id="JN9_17">17&#160;</span>Huan ijcón in fariseos ocsepa quitajtoltijque ne tagat ten catca ixpojpoyot huan quilijque ijcuín: </div>
<div class='p'>―Huan tejua, ¿toni tiquixejecoa? ¿Aconi yesqui ne tagat ten mitztachialtij? </div>
<div class='p'>Huan yejua quinnanquilij ijcuín: </div>
<div class='p'>―Nejua niquixejecoa que yejua yesqui se tanahuatijque de Dios. </div>
<div class='p'>
<span class="verse" id="JN9_18">18&#160;</span>Pero ne tayecanani judíos amo quinequíaj quineltocasque que cox melau yejua ya ne catca ixpojpoyot ten axcan huelía tachía. Ica ya nojón hasta no quinnotzque nitatuan de ne tagat ten catca ixpojpoyot. 
<span class="verse" id="JN9_19">19&#160;</span>Huan in tayecanani quintajtoltijque itatuan ijcuín: </div>
<div class='p'>―¿Xe nijín tagat yejua yesqui namoconeu, nijín ten namejuan nanquijtoaj que yolic ixpojpoyot? ¿Quenín axcan huelía tachía? </div>
<div class='p'>
<span class="verse" id="JN9_20">20&#160;</span>Ijcuacón nitatuan tananquilijque ijcuín: </div>
<div class='p'>―Quema, ticyecmatij que yejua nijín toconeu huan melau yolic ixpojpoyot. 
<span class="verse" id="JN9_21">21&#160;</span>Pero melau axcan amo ticmatij de quenín mochihuac de melau axcan tachía ya. Huan hasta amo no ticmatij aconi quitachialtij nijín toconeu. Pero para cachi nanquiyecmatisque, namejuan xictajtoltican yejua toconeu, porín hueyi ya huan xihue ya. Huan ijcón yejua huelis cachi namechyequilis ya ten namejuan nanquitemoaj. </div>
<div class='p'>
<span class="verse" id="JN9_22">22&#160;</span>Huan ijcón ne itatuan quijtojque porín quinyolmohuiliayaj ne tayecanani judíos. Porín ipa yejuan in tayecanani motencauque ya de que quicalanquixtisque tech ne hueyi tiopan de judíos ma amo queman ocsepa calaquican nochi neques ten quineltocayaj que Jesús yejua in Cristo Temaquixtijque. 
<span class="verse" id="JN9_23">23&#160;</span>Ica ya nojón itatuan ocsepa quijtojque ijcuín: </div>
<div class='p'>―Xicontajtoltican yejua toconeu, porín melau xihue ya. </div>
<div class='p'>
<span class="verse" id="JN9_24">24&#160;</span>Ijcuacón in tayecanani judíos ocsepa quinotzque ne tagat ten ne achtopa ixpojpoyot catca huan quilijque ijcuín: </div>
<div class='p'>―Xitechonili sayó ten melau iixpantzinco Totajtzin Dios. Porín tejuan ticmatij que ne tagat Jesús yejua ne tajtacole san. </div>
<div class='p'>
<span class="verse" id="JN9_25">25&#160;</span>Ijcuacón yejua ocsepa quinanquilij ijcuín: </div>
<div class='p'>―Pero nejua amo nicmati cox ne Jesús tajtacole oso amo. Ta, sayó nicmati que nejua niixpojpoyot nicatca huan axcan nihueli ya nitachía. </div>
<div class='p'>
<span class="verse" id="JN9_26">26&#160;</span>Huan ijcón ocsepa quiyectajtoltijque ijcuín: </div>
<div class='p'>―¿Quenín mitzchihuac cuac mitzpajtij? Huan, ¿quenín quichihuac yejua para mitztachíaltij? </div>
<div class='p'>
<span class="verse" id="JN9_27">27&#160;</span>Huan yejua quinnanquilij ijcuín: </div>
<div class='p'>―¿Xe amo nanquicacque ya ten namechilij ya? Namejuan amo nanquinequij nannechcaquilisque. ¿Quenín namejuan nanquinequij ocsepa ma namechilij? ¿Xe namejuan no nanquinequij nanmochihuasque nanimomachtijcahuan de Jesús? </div>
<div class='p'>
<span class="verse" id="JN9_28">28&#160;</span>Ijcuacón in tayecanani peuque quihuijuicaltiayaj in tagat huan quilijque ijcuín: </div>
<div class='p'>―Tejua no tiimomachtijcau de ne tagat Jesús. Pero tejuan tiimomachtijcahuan de ne cachi hueyi tanahuatijque Moisés. 
<span class="verse" id="JN9_29">29&#160;</span>Huan tejuan ticyecmatij que Totajtzin Dios technojnotzac ya ica por itencopa ne Moisés. Pero ne tagat Jesús nión no ticmatij de can cayot. </div>
<div class='p'>
<span class="verse" id="JN9_30">30&#160;</span>Ijcuacón in tagat ten catca ixpojpoyot ocsepa quinanquilij ijcuín: </div>
<div class='p'>―Semi nicmoucaita namotajtoluan porín namejuan amo nanquimatij de can cayot nijín tagat, pero yejua ne nechtachialtij. 
<span class="verse" id="JN9_31">31&#160;</span>Tejuan cuali ticmatij que in tajtacolejque in Totajtzin Dios amo quincaquilía. Ta, in Totajtzin Dios sayó quincaquilía ne naquen quimohuistilijtinemij huan quichiutinemij ten Dios itanejnequilis. 
<span class="verse" id="JN9_32">32&#160;</span>Desde ne cuac hualtzinpehuac nochi, amo queman ticaquiliayaj que ma quijto acsá que quitachialtijque se tagat ten yolic ipa ixpojpoyot. 
<span class="verse" id="JN9_33">33&#160;</span>Huan tajcón nijín tagat Jesús amo hualehuasquía imaco den Totajtzin Dios, ijcuacón yejua ne amo huelisquía teyi quichihuasquía ten cuali. </div>
<div class='p'>
<span class="verse" id="JN9_34">34&#160;</span>Ijcuacón in tayecanani quiluijque ijcuín: </div>
<div class='p'>―Tejua ya timotajtacolmacatihuitz ya desde ne tonal cuac tiyolico. ¿Cox huelis tejua titechmachtis in tanahuatil de Moisés? </div>
<div class='p'>Huan de ompa in tayecanani quicalanquixtijque ne tagat ten catca ixpojpoyot tech ne tiopan de judíos ma amo queman calaquican ocsepa. </div>
<div class='s'>Nican Jesús quinmachtía in tacaquini de neques talticpacuani ten ixpojpoyome den nintalnamiquilisuan </div>
<div class='p'>
<span class="verse" id="JN9_35">35&#160;</span>Huan ijcón in Jesús quimatiltijque que quicalanquixtijque ya den tiopan den judíos ne tagat ten ixpojpoyot catca. Pero cuac Jesús ocsepa ihuan moajsic ne tagat, ijcuacón in Jesús quilij in tagat ijcuín: </div>
<div class='p'>―¿Xe melau tiyectacuautamatic ihuan in Yectagatzin de Dios? </div>
<div class='p'>
<span class="verse" id="JN9_36">36&#160;</span>Ijcuacón ne tagat quilij Jesús ijcuín: </div>
<div class='p'>―Notecotzin, xinechonyequilij aconi ne Yectagatzin de Dios para ma ijcón nejua ya ma niyectacuautamati ihuantzin. </div>
<div class='p'>
<span class="verse" id="JN9_37">37&#160;</span>Huan ijcón in Jesús quinanquilij in tagat ijcuín: </div>
<div class='p'>―Tejua ipa tiquitztinemi ne Yectagatzin de Dios porín Nejuatzin ya ni Yectagatzin de Dios naquen ihuan tejua axcan timonojnotztoc ya. </div>
<div class='p'>
<span class="verse" id="JN9_38">38&#160;</span>Ijcuacón in tagatzin nimantzin motancuaquetzac iixpantzinco Jesús huan quimohuistilij huan quilij ijcuín: </div>
<div class='p'>―Quema, Notecotzin, nitacuautamati mohuantzin. </div>
<div class='p'>
<span class="verse" id="JN9_39">39&#160;</span>Huan cachi satepan Jesús quinilij in tagayot ijcuín: </div>
<div class='p'>―Nejuatzin nihuala nican talticpac para niquinixcomacas in talticpacuani, para ijcón niquintachialtis ne naquen ixpojpoyome, huan no para ijcón ma ixpojpoyojcuican ne naquen mopohuaj que melau yejuan ya tachixtinemij. </div>
<div class='p'>
<span class="verse" id="JN9_40">40&#160;</span>Pero sequin tayecanani fariseos yetoyaj ihuan Jesús. Huan cuac quicacque ya nijín tajtolme, ijcuacón yejuan quitajtoltijque Jesús ijcuín: </div>
<div class='p'>―¿Xe tiquijtosnequi que tejuan no tiixpojpoyome? </div>
<div class='p'>
<span class="verse" id="JN9_41">41&#160;</span>Huan ijcón in Jesús quinanquilij ijcuín: </div>
<div class='p'>―Tajcón namejuan melau nanixpojpoyome yesquíaj, ijcuacón nejua amo huelis namechtechtisquíaj ne namotajtacoluan. Pero queme nanquijtoaj namejuan que nantachixtinemij, ica ya nojón melau namotajtacoluan yetinemi oc namohuan.  </div>
<div class='psalmlabel' id='JN10_0'> 10</div>
<div class='s'>Nican Jesús Temaquixtijque quinmachtiaya in tagayot ica se nexcuitil de se ichcat colal </div>
<div class='p'>
<span class="verse" id="JN10_1">1&#160;</span>Huan ijcón in Jesús quinilij in tagayot ijcuín: </div>
<div class='p'>―Yec melau ten namechilía que sequin amo calaquij campa ne calten de ichcat colal. Ta, tejcoj colalquetzpan san huan calaquij ocsecan. Huan yejuan nojonques tachtequini san huan tecuilíaj san ten teaxca san. 
<span class="verse" id="JN10_2">2&#160;</span>Pero ne tagat ten calaquis campa ne calteno den ichcat colal, yejua ne in tapixque ne ten tapixtinemi ica in iichcahuan. 
<span class="verse" id="JN10_3">3&#160;</span>Huan in calten tapiaque, yejua ne quitapohua in calten para ma calaqui ne tapixque. Huan in ichcame cuali quitenixmatij itajtolis de intapixcau. Huan no in tapixque quinnotza iichcahuan sejsé ijcón queme nintocay de cada se ichcat. Huan ijcón in tapixque quinualquixtía nochi in iichcahuan. 
<span class="verse" id="JN10_4">4&#160;</span>Huan cuac ne tapixque nochi quintamihualquixtij ya nochi niichcahuan, ijcuacón yejua yohui quinyecantiu. Huan ijcón in ichcame quitoctilijtiyohue in tapixque porín cuali quitenixmatocque ya de nitajtolis. 
<span class="verse" id="JN10_5">5&#160;</span>Huan ne ichcame amo quitoctilijtiyohue ne ocsé tagat ten amo quixmatij. Ta, yejuan quichojcholohuilíaj ne ten amo quixmatij porín amo quitenixmatij ne ten amo yec melau cuali tapixque. </div>
<div class='p'>
<span class="verse" id="JN10_6">6&#160;</span>Huan ijcón in Jesús quinmachtij in tagayot ica nijín nexcuitil pero yejuan amo cajsicamatque in tamachilisme tenica in Jesús quinequía quinajsicamatiltis. </div>
<div class='s'>Nican tajtoa de que Jesús Temaquixtijque Yejuatzin in cuali tapixque </div>
<div class='p'>
<span class="verse" id="JN10_7">7&#160;</span>Ijcuacón in Jesús ocsepa quineyic quinajsicamatiltis in tagayot huan quinilij ijcuín: </div>
<div class='p'>―Yec melau ten namechilía, Nejuatzin ya queme niyesquía se calten campa calaquij in ichcame tech nincolal. 
<span class="verse" id="JN10_8">8&#160;</span>Huan nochi ne tamachtiani ten hualajcaj tamachtijtinemicoj achtopa que nejua nihualasquía, nochi nojonques tachtequini san. Huan yejuan sayó quinequiayaj quintecuilisque ocsequin san. Pero in ichcame amo quintacamatque. 
<span class="verse" id="JN10_9">9&#160;</span>Huan Nejuatzin queme niyesquía nicalten para in ichcat colal. Huan nochi ne taneltocani ten calaquisque campa nejua nipoutoc, yejuan nojonques quipiasque temaquixtilis. Ica ya nojón ne notaneltocacahuan nentinemisque moyecyolpactijnemisque ijcón queme se ichcat ten calaqui huan quisa de nicolal huan ijcón nachipa cajsitinemi toni quicuas. </div>
<div class='p'>
<span class="verse" id="JN10_10">10&#160;</span>Pero ne tachtecque sayó huitza para tachtequis huan para temictis huan no sayó para tahuejuelos san. Pero Nejuatzin nihuala nican talticpac para ma in talticpacuani ma quipiacan ne yec nemilis sen nachipa huan para ijcón ma quihueyipiacan ne yec nemilis ica yec yolpaquilis. 
<span class="verse" id="JN10_11">11&#160;</span>Nejuatzin nicualitapixque. Huan ne cuali tapixque yejua quitemacas ninemilis huan miquis para ijcón quinmaquixtis iichcahuan. 
<span class="verse" id="JN10_12">12&#160;</span>Pero ne taquehual tapixque sayó tequiti para motatanilis san, huan amo melau cuali tapixque. Porín cuac yejua quita que huitza ya in tecuani, ijcuacón ne amocuali tapixque quincautehua ne ichcame huan choloa, porín yejua amocuali tapixque. Huan no choloa porín ne ichcame amo inaxca. Ica ya nojón in tecuani quinquitzquía sequin ichcame huan in ocsequin moixcuacuamoyahua sejsecan. 
<span class="verse" id="JN10_13">13&#160;</span>Huan ne amocuali tapixque choloa porín sayó tequititinemi para motatanilis san, huan porín yejua amo itequiu de quinyecpías ne ichcame. </div>
<div class='p'>
<span class="verse" id="JN10_14">14&#160;</span>Nejuatzin nicualitapixque. Huan ijcón queme nejua niquinyequixmati noichcahuan, no ijcón noichcahuan nechixmatij Nejuatzin. 
<span class="verse" id="JN10_15">15&#160;</span>Huan ijcón queme Nejuatzin niquixmati Notajtzin Dios, no ijcón Notajtzin Dios nechixmati. Huan nitemacas nonemilis huan nimiquis para niquinmaquixtis noichcahuan. 
<span class="verse" id="JN10_16">16&#160;</span>Huan no niquinpía ocsequin noichcahuan ten ayamo poutocque tech nijín ichcat colal. Yejuan nojonques no monequi niquinualcuis huan yejuan no quitacamatisque notajtoluan. Huan ijcón oncas sayó se sen oloch yetolis de noichcahuan huan no oncas sayó se tapixque san. </div>
<div class='p'>
<span class="verse" id="JN10_17">17&#160;</span>Huan Notajtzin Dios nechtasojta porín nitemacas nonemilis huan nimiquiti para niquinmaquixtis noichcahuan. Huan satepan niyoltinemis ocsepa. 
<span class="verse" id="JN10_18">18&#160;</span>Huan melau amo aquen huelis nechmictis como amo achtopa nictemaca nonemilis para ijcón niquinmaquixtis noichcahuan. Huan nictemaca nonemilis porín ijcón notanejnequilis de nejua san. Huan sayó Nejuatzin nicpía huelilis para nictemacas nonemilis; huan sayó Nejuatzin nicpía huelilis para ocsepa niyoltinemis. Yejua ya nijín tanahuatil nechmactilij Notajtzin Dios. </div>
<div class='p'>
<span class="verse" id="JN10_19">19&#160;</span>Huan cuac in tagayot judíos quicacque nochi nijín tajtolme ten quijtoaya Jesús, ijcuacón ocsepa niman yejuan mocualancaxejxelojque. 
<span class="verse" id="JN10_20">20&#160;</span>Huan miacque de yejuan quijtoayaj ijcuín: </div>
<div class='p'>―¿Queyé namejuan nanquicaquilijtocque itajtoluan de nijín Jesús? Ta, yejua nijín quipía se amocuali ejecat huan amo yec talnamiqui. </div>
<div class='p'>
<span class="verse" id="JN10_21">21&#160;</span>Huan ocsequin in tagayot quijtoayaj ijcuín: </div>
<div class='p'>―Amo aquen se tagat ma quipía se amocuali ejecat huan ma tajto ijcón. ¿Xe no huelisquía se amocuali ejecat quitachialtisquía se tagat ten ixpojpoyot? Pues, amo huelis. </div>
<div class='s'>Nican tajtoa de quenín in tayecanani judíos quixtopeuque Jesús Temaquixtijque </div>
<div class='p'>
<span class="verse" id="JN10_22">22&#160;</span>Huan tech ne pueblo de Jerusalén in tagayot taluichiutoyaj porín quelnamiquíaj ne tonal cuac quitamichijchiuque in hueyi tiopan de judíos. 
<span class="verse" id="JN10_23">23&#160;</span>Huan tech ne tonalme quiohuía huan taseseyaya. Huan ijcón in Jesús nejnentinemic ne tiopan caltampa, campa quitocaytíaj in caltampa de rey Salomón. 
<span class="verse" id="JN10_24">24&#160;</span>Ijcuacón in tayecanani judíos quiyehualojque Jesús huan quitajtoltijque ijcuín: </div>
<div class='p'>―¿Quenín ticyolnemilía de titechajsicailis ten melau? Ta, como melau tejua ya ti Cristo Temaquixtijque, semi xitechyequili ya axcan. </div>
<div class='p'>
<span class="verse" id="JN10_25">25&#160;</span>Huan ijcón in Jesús quinnanquilij ijcuín: </div>
<div class='p'>―Ipa namechyequilijtihuitz ya, pero namejuan amo nanquiyecneltocaj. Nochi nomohuiscatequihuan yejuan nojonques nicchiutinemi ica in chicahualis den Notajtzin Dios. Huan ica por ne mohuiscatequime, yejuan nojonques nechtenextía que Nejuatzin ni Cristo. 
<span class="verse" id="JN10_26">26&#160;</span>Huan namejuan melau amo nanquiyecneltocaj porín amo nanpohuij nohuan queme nannoichcahuan, ijcón queme ipa namechilijtihuitz ya. 
<span class="verse" id="JN10_27">27&#160;</span>Huan notaneltocacahuan queme yesquía noichcahuan huan yejuan cuali nechtenixmatij ya; huan nejua no niquinixmati. Ica ya nojón yejuan nechtoctilíaj. 
<span class="verse" id="JN10_28">28&#160;</span>Huan ijcón nejua niquinmacatinemi notaneltocacahuan ne nemilis nachipa, huan yejuan amo queman ixpolihuisque huan nión no aca huelis nechinmacuilis. 
<span class="verse" id="JN10_29">29&#160;</span>Huan nochi notaneltocacahuan ten Notajtzin Dios nechinmactilij ya, yejuan nojonques amo aca huelis quinmacuilis Notajtzin Dios porín amo ongac ocsé cachi hueyi chiuque huan que Yejuatzin. 
<span class="verse" id="JN10_30">30&#160;</span>Huan Nejuatzin huan Notajtzin Dios tipohuij san sesan. </div>
<div class='p'>
<span class="verse" id="JN10_31">31&#160;</span>Ijcuacón in tayecanani judíos ocsepa peuque cajocuique tet para quitepoxonisque Jesús. 
<span class="verse" id="JN10_32">32&#160;</span>Huan ijcón in Jesús quinilij ijcuín: </div>
<div class='p'>―Nejuatzin nicchiutihuala huan namechnextilijtihuala ya míac tataman mohuiscatequime de nanquitacque ya. Huan nochi nijín nicchiutihuala ica ichicahualis de Notajtzin Dios. Huan, ¿catiyejua senme de nijín mohuiscatequime tenica nanquinequij nannechtepoxonisque? </div>
<div class='p'>
<span class="verse" id="JN10_33">33&#160;</span>Ijcuacón in tayecanani judíos quinanquilijque ijcuín: </div>
<div class='p'>―Amo timitztepoxonisque ica por mocualitachihualisuan den ticchihuac ya. Ta, timitztepoxonisnequij porín ticuijuicaltía Totajtzin Dios ica por motajtoluan. Huan tejua no titagat san, pero no timopoutinemi tejua que no ti Dios. </div>
<div class='p'>
<span class="verse" id="JN10_34">34&#160;</span>Huan ijcón in Jesús quinnanquilij ocsepa ijcuín: </div>
<div class='p'>―Huan tech namotanahuatil ijcuiliutoc que Totajtzin Dios quijtoaj ijcuín: “Namejuan san queme nanyesquíaj nandiosme”. 
<span class="verse" id="JN10_35">35&#160;</span>Huan cuali nanquimatij que amo hueli se quinencajtalis in Tajtoltzin de Dios. Huan no cuali nanquimatij que in Totajtzin Dios quintocaytía queme diosme nochi neques ten quiselisque huan quitacamatisque notajtoltzin. 
<span class="verse" id="JN10_36">36&#160;</span>Huan in Totajtzin Dios nechijitac huan nechualtitanic nican talticpac. Huan, ¿queyé namejuan nanquijtoaj que nejua nicuijuicaltía Totajtzin Dios cuac nejua niquijtoa que Nejuatzin Niteconetzin de Dios? 
<span class="verse" id="JN10_37">37&#160;</span>Huan como amo nicchiutinemi nijín mohuiscatequime ijcón queme Notajtzin Dios quimonequiltía, ijcuacón namejuan amo xinechneltoquilican de notajtoluan. 
<span class="verse" id="JN10_38">38&#160;</span>Pero como nicchiutinemi ten quimonequiltía Notajtzin Dios, ijcuacón namejuan cachi cuali xicneltocacan de nijín mohuiscatequit ten nanquitztocque ya, masqui namejuan amo nannechneltocaj. Pero xicneltocacan de nochi nijín ten nicchihuac para ijcón xicajsicaixmatican huan no xicyecneltocacan que Notajtzin Dios poutinemi nohuantzin huan no Nejuatzin nipoutinemi ihuantzin. </div>
<div class='p'>
<span class="verse" id="JN10_39">39&#160;</span>Huan ijcón in tayecanani ocsepa quinequíaj quiquitzquisque in Jesús queme preso, pero Yejuatzin mochololtij ocsepa ninmaco. 
<span class="verse" id="JN10_40">40&#160;</span>Huan ijcón ocsepa yajqui in Jesús ne iquisayampa in tonal den sentapalpa den hueyíat Jordán, Huan ompa ajsito campa ne Juan Taahuijque achtopa taahuijtinemía. Huan ijcón ompa Jesús mocahuac. 
<span class="verse" id="JN10_41">41&#160;</span>Huan huel míac tagayot yayaj conitaya Jesús huan quijtoayaj ijcuín: </div>
<div class='p'>―Yec melau ne Juan Taahuijque amo teyi quinextico de que ma quichihua mohuiscatequime. Pero nochi ne ten Juan techiluijca de nijín tagat Jesús, nochi catca ten melau. </div>
<div class='p'>
<span class="verse" id="JN10_42">42&#160;</span>Huan ijcón mochihuac que míac tagayot tacuautamatque ihuan Jesús ompa campa ne conajsíaj.  </div>
<div class='psalmlabel' id='JN11_0'> 11</div>
<div class='s'>Nican tajtoa den miquilis den ne tagat Lázaro </div>
<div class='p'>
<span class="verse" id="JN11_1">1&#160;</span>Huan ne tonalme oncaya se tagat ten mococoaya, huan ne tagat cocoxque monotzaya Lázaro. Huan yejua pohuía tech ne pueblo de Betania campa no ipuebloj in María ten no iicniu Marta. 
<span class="verse" id="JN11_2">2&#160;</span>Huan ne María no catca iicniu in Lázaro in cocoxque. Yejua ya ne María ten quimetzojxilij ica aceite den ne ajuiyacayot in Totecotzin Jesucristo huan quimetzuajuatzac ica itzon. 
<span class="verse" id="JN11_3">3&#160;</span>Huan nijín ome sihuame icnime, yejuan quitanahuatilijque in Jesús ijcuín: </div>
<div class='p'>―Totecotzin, motasojicniu Lázaro yejua semi mohueyicocoa axcan. Huan Tejuatzin semi ticyoltasojta ne Lázaro. </div>
<div class='p'>
<span class="verse" id="JN11_4">4&#160;</span>Pero queman in Totecotzin Jesús quicayic ya nijín tajtolme, ijcuacón Yejuatzin quijtoj ijcuín: </div>
<div class='p'>―Xicmatican que nijín cocolis amo para miquilis. Ta, sayó para ma moyectenexti in hueyi chicahualis den Totajtzin Dios. Huan no ica por nijín cocolis, ma moyectenexti de Nejuatzin nohuelilis huan ijcón ma nochi tagayot ma quitacan que melau Niteconetzin de Dios. </div>
<div class='p'>
<span class="verse" id="JN11_5">5&#160;</span>Huan melau in Jesús semi ihuan motasojtaya in Marta huan iicniu María huan iicniu Lázaro. 
<span class="verse" id="JN11_6">6&#160;</span>Huan cuac in Jesús ijcón quilijque ya de que ne itasojicniu Lázaro semi mohueyicocoaya, ijcuacón Yejuatzin mocahuac oc ocsé ome tonalme oc para ne tamachtijtoya campa yetoya. 
<span class="verse" id="JN11_7">7&#160;</span>Huan mochihuac que cachi satepan in Jesús quinilij ne imomachtijcahuan ijcuín: </div>
<div class='p'>―Tiyohue ocsepa tech ne Judeajcopaca. </div>
<div class='p'>
<span class="verse" id="JN11_8">8&#160;</span>Pero imomachtijcahuan quiluijque ijcuín: </div>
<div class='p'>―Xicaqui, Tejuatzin Totecotzin, ¿queyé ocsepa ticnequi tiyás ompa? Porín yec melau ayamo huejcahuac in tayecanani judíos ompa quinequíaj mitzmictisque ica tet. </div>
<div class='p'>
<span class="verse" id="JN11_9">9&#160;</span>Ijcuacón in Jesús quinnanquilij imomachtijcahuan ijcuín: </div>
<div class='p'>―¿Xe amo melau que in tonal quipía majtactiomome hora san? Namechilía ijcón para xicmatican que cuac se nemi tonayan, ijcuacón amo huelis se motepotamis porín ne nentinemi tonayan nican talticpac. 
<span class="verse" id="JN11_10">10&#160;</span>Pero como se nemi tech in tayohuayanilot, ijcuacón huelis se motepotamis porín amo ongac tenica se moyecantinemis. </div>
<div class='p'>
<span class="verse" id="JN11_11">11&#160;</span>Pero mochihuac que cachi satepan Jesús quinilij imomachtijcahuan ijcuín: </div>
<div class='p'>―Huan axcan ne totasojicniu Lázaro, yejua axcan cochtoc san. Pero axcan Nejuatzin niyó niquijxititi ma ixpetani ocsepa. </div>
<div class='p'>
<span class="verse" id="JN11_12">12&#160;</span>Pero queman ijcón quicacque ya nijín imomachtijcahuan, ijcuacón quilijque ijcuín: </div>
<div class='p'>―Totecotzin, tacán melau cochtoc san motasojicniu Lázaro, ijcuacón ocsepa ixpetanis. </div>
<div class='p'>
<span class="verse" id="JN11_13">13&#160;</span>Huan in Jesús quinequía quinyecajsicamatiltis que ne Lázaro miquic ya. Pero imomachtijcahuan yejuan quinemiliayaj que in Jesús tajtojtoc de que Lázaro mosehuijtoc san tech in cochilis. 
<span class="verse" id="JN11_14">14&#160;</span>Ijcuacón in Jesús ocsepa quinyecajsicamatiltij imomachtijcahuan ijcuín: </div>
<div class='p'>―Yec melau, Lázaro miyic ya. 
<span class="verse" id="JN11_15">15&#160;</span>Huan no xicmatican que semi niyolpaqui ica por namejuan porín amo niyetoya ompa ichan Lázaro cuac yejua momiquilij. Huan axcan nicchihuati tensá tenica namechtaneltoctis. Ica ya nojón yequintzin tiyohue tiquitatij ne Lázaro campa yetoc. </div>
<div class='p'>
<span class="verse" id="JN11_16">16&#160;</span>Huan no yetoya ompa in Tomás den senme den imomachtijcahuan ten no monotza Dídimo, ten quijtosnequi nenetz. Huan ijcón in Tomás quinilij in ocsequin imomachtijcaicnihuan ijcuín: </div>
<div class='p'>―Tiyohue tejuan no para ma no timiquican no ihuan Yejuatzin. </div>
<div class='s'>Jesús Temaquixtijque Yejuatzin ya quinpanquixtis yoltocque in ánimajme huan no quinmacas nemilis </div>
<div class='p'>
<span class="verse" id="JN11_17">17&#160;</span>Huan melau ijcón ne imomachtijcahuan yajque ihuan Jesús. Huan cuac ajsicque ya tech ne pueblo de Betania, ijcuacón cajsicamatque ya que ipa quichihuac ya nahui tonal de quicalaquijque Lázaro ne campa animajtecal. 
<span class="verse" id="JN11_18">18&#160;</span>Huan in Betania semi amo huejca motztoya ihuan ne pueblo Jerusalén, sayó queme eyi kilómetros san. 
<span class="verse" id="JN11_19">19&#160;</span>Ica ya nojón no yajque miacque tagayot judíos quicalpanotoj Marta huan ya in María para quinyojyoltalisque yejuan para ma amo cachi moyolcocojtocan ica por inicniu ten momiquilij ya. 
<span class="verse" id="JN11_20">20&#160;</span>Huan mochihuac que cuac ne Marta quicayic ya que in Jesús ompa ejcotihuitz ya tech ninpueblo de yejuan, ijcuacón in Marta nimantzin quisac huan yajqui quinamiquito campa hualaya Yejuatzin. Pero ne iicniu María mocahuac calijtic. 
<span class="verse" id="JN11_21">21&#160;</span>Huan cuac in Marta quinamic ya Jesús, ijcuacón yejua quilij ijcuín: </div>
<div class='p'>―Notecotzin, tajcón Tejuatzin tiyetosquía nican tochan, ijcuacón ne nocnitzin Lázaro amo momiquilisquía. 
<span class="verse" id="JN11_22">22&#160;</span>Pero nejua cuali nicmati que Totajtzin Dios nochi mitzmacas ten tictajtanilis. </div>
<div class='p'>
<span class="verse" id="JN11_23">23&#160;</span>Ijcuacón in Jesús quilij in Marta ijcuín: </div>
<div class='p'>―Xicmati que mocnitzin ocsepa panquisas yoltoc intzalan in ánimajme. </div>
<div class='p'>
<span class="verse" id="JN11_24">24&#160;</span>Ijcuacón in Marta quinanquili ijcuín: </div>
<div class='p'>―Quema, nejua nicmati que nocnitzin ocsepa yoltinemis tech ne tacuitapan tonalme cuac panquisasque yoltocque nochi in ánimajme. </div>
<div class='p'>
<span class="verse" id="JN11_25">25&#160;</span>Pero in Jesús ocsepa cajsicamatiltij Marta ijcuín: </div>
<div class='p'>―Xicmatican ya que Nejuatzin niquinyolitía in ánimajme huan niquinmaca nemilis ocsepa. Huan nochi ten nohuan yec tacuautamati, yejua ne masqui momiquilis ya, pero ocsepa yoltinemis. 
<span class="verse" id="JN11_26">26&#160;</span>Huan nochi neques ten yoltinemij oc axcan, huan nohuan yec tacuautamatij, yejuan nojonques amo queman momiquilisque oc. Huan, ¿xe ticyecneltoca nochi nijín ten nimitziluitoc? </div>
<div class='p'>
<span class="verse" id="JN11_27">27&#160;</span>Ijcuacón in Marta quinanquilij ijcuín: </div>
<div class='p'>―Quema, Totecotzin, nejua niyectacuautamati que Tejuatzin ya ti Cristo Temaquixtijque den Titeconetzin den Totajtzin Dios. Huan Tejuatzin ya ne titanahuatijque ten ipa monequía hualasquía nican talticpac. </div>
<div class='s'>Nican Jesús Temaquixtijque mochojchoctij iixpan ne animajtecal campa quinalcalaquijque in Lázaro </div>
<div class='p'>
<span class="verse" id="JN11_28">28&#160;</span>Huan mochihuac que cachi satepan cuac quitamiilij ya ijcón, ijcuacón in Marta nimantzin yajqui quinotzato ne iicniu María. Huan yejua quichtacanotzato ijcuín: </div>
<div class='p'>―Tejua María, in Tamachtijque nampón yetoc ya, huan Yejuatzin mitzualtanahuatilía que xiyó. </div>
<div class='p'>
<span class="verse" id="JN11_29">29&#160;</span>Huan ijcón cuac in María quicayic ya nijín tajtol, ijcuacón nimantzin moquetztiquisac huan yajqui quitato Jesús. 
<span class="verse" id="JN11_30">30&#160;</span>Huan in Jesús ayamo yec ajsía tech ne pueblo Betania. Ta, Yejuatzin yetoya oc hasta ne campa monamiquito ihuan ne Marta. 
<span class="verse" id="JN11_31">31&#160;</span>Huan míac tagayot judíos yetoyaj ne calijtic ichan María ten ipa hualajcaj para quiyojyoltalisque in María. Pero cuac in tagayot quitacque que in María nimantzin moquetztiquisac huan calan quistiquisac ica ne ijsiucayot, ijcuacón yejuan no nimantzin calanquisque huan yajqui quitoctilijque María. Porín yejuan quiyolnemiliayaj que xa yohui ya María nepa campa animajtecal para ompa mochoctis. </div>
<div class='p'>
<span class="verse" id="JN11_32">32&#160;</span>Huan ijcón mochihuac queman in María ajsito ya campa ne Jesús yetoya, ijcuacón yejua nimantzin motancuaquetzac iixpantzinco Yejuatzin huan quiliaya ijcuín: </div>
<div class='p'>―Notecotzin, tajcón Tejuatzin tionyetosquía nican tochanpa, ijcuacón ne nocnitzin Lázaro amo momiquilisquía. </div>
<div class='p'>
<span class="verse" id="JN11_33">33&#160;</span>Huan cuac in Jesús quitac que in María semi mochoctía huan no quitac que in tagayot ten cualtoctiliayaj que no yejuan mochojchoctijtihuitze, ijcuacón Yejuatzin no yoltajyohuiaya huan moyoltayocoltiaya. 
<span class="verse" id="JN11_34">34&#160;</span>Huan in Jesús quintajtoltij in tagayot ijcuín: </div>
<div class='p'>―¿Can nanquinalcalaquitoj in Lázaro? </div>
<div class='p'>Huan yejuan quinanquilijque ijcuín: </div>
<div class='p'>―Totecotzin, xionuiqui huan xiquitaqui campa yetoc. </div>
<div class='p'>
<span class="verse" id="JN11_35">35&#160;</span>Huan ijcón in Jesús no ompa pehuac mochojchoctía. 
<span class="verse" id="JN11_36">36&#160;</span>Ica ya nojón in tagayot judíos quijtoayaj ijcuín: </div>
<div class='p'>―Xiquitacan san, que melau Jesús semi quitasojtaya me Lázaro. </div>
<div class='p'>
<span class="verse" id="JN11_37">37&#160;</span>Huan ocsequin tagayot no quijtoayaj ijcuín: </div>
<div class='p'>―Yejua ya ne Jesús quitachialtij ne ixpojpoyot. Huan, ¿queyé amo no huelic quichihuac que ma amo momiquiliani ne Lázaro? </div>
<div class='s'>Nican Jesús Temaquixtijque quinpanquixtij yoltoc in Lázaro </div>
<div class='p'>
<span class="verse" id="JN11_38">38&#160;</span>Huan ijcón in Jesús cachi oc moyoltayocoltiaya cuac motoquij ne campa quinalcalaquijque in Lázaro. Pero ne campa quinalcalaquijcaj in Lázaro catca tech se hueyi tecal ten quitentzacque ica se hueyi patahuactet. 
<span class="verse" id="JN11_39">39&#160;</span>Huan in Jesús quinilij ijcuín: </div>
<div class='p'>―Xicajchihuacan ne tet, in hueyi patahuactet. </div>
<div class='p'>Ijcuacón in Marta yejua iicniu ten difuntito quilij ijcuín: </div>
<div class='p'>―Xiquita, Notecotzin, achá semi tzojyac ya porín quipiaya nahui tonal ya de momiquilij. </div>
<div class='p'>
<span class="verse" id="JN11_40">40&#160;</span>Pero ocsepa in Jesús quilij in Marta ijcuín: </div>
<div class='p'>―¿Xe amo nimitzilij ya que como tiyectacuautamati nohuan, ijcón tiquitas imohuiscahuelilis den Notajtzin Dios? </div>
<div class='p'>
<span class="verse" id="JN11_41">41&#160;</span>Ijcuacón quiajchiuque ne hueyi patahuactet huan de ompa Jesús nimantzin ajcotachía ne eluiyac huan quijtoj ijcuín: </div>
<div class='p'>―Nohueyijtatzin Dios, nimitzontasojcamachilía porín Tejuatzin nachipa tinechoncaquilía nonetatatautilis. 
<span class="verse" id="JN11_42">42&#160;</span>Nejuatzin cuali nicmatic que Tejuatzin ipa cuali tinechoncaquic, pero nimotatautía sayó para ma quicaquican nijín tagayot ten nican yetocque. Huan ijcón huelis quineltocasque que Tejuatzin tinechualtitanic nican talticpac. </div>
<div class='p'>
<span class="verse" id="JN11_43">43&#160;</span>Huan ijcón mochihuac que cuac quitamiijtoj ya nijín tajtolme, ijcuacón Jesús quichicaucatzajtzilij in Lázaro ijcuín: </div>
<div class='p'>―Tejua Lázaro, xihualcalanquisa de nampón. </div>
<div class='p'>
<span class="verse" id="JN11_44">44&#160;</span>Ijcuacón nimantzin in Lázaro ten micca ya hual calanquisac, nochi matzijtzicautoc huan metztzijtzicautoc ica tilma, huan no ixtzactoya ya ica se tilma. Huan de ompa Jesús quinilij in tagayot ijcuín: </div>
<div class='p'>―Axcan xictojtomilican nochi ne tilma huan xicahuacan ma nenemi. </div>
<div class='s'>Nican in tayecanani judíos moyectencauque para quiquitzquisque in Jesús Temaquixtijque </div>
<div class='r'>(Mt. 26.1‑5; Mr. 14.1‑2; Lc. 22.1‑2) </div>
<div class='p'>
<span class="verse" id="JN11_45">45&#160;</span>Huan ijcón mochihuac que míac tagayot judíos neques ten quisehualcuiyaj in María, yejuan nojonques no yec tacuautamatque ihuan in Jesús, porín quitacque nochi ne mohuiscatequime ten quichihuac Yejuatzin. 
<span class="verse" id="JN11_46">46&#160;</span>Pero cachi ocsequin tagayot judíos yajque quinitatoj in tayecanani fariseos huan yejuan nochi quintapohuijque nochi ne ten Jesús quichihuac ya. 
<span class="verse" id="JN11_47">47&#160;</span>Ijcuacón in tayecanani fariseos huan ne tayecanani tiopixcame, nochi yejuan mosentilijque ihuan ne tayecanani huehuentzitzin den pueblojuani judíos. Huan yejuan moyoliliayaj ijcuín: </div>
<div class='p'>―Huan axcan, ¿toni ticchihuasque? Porín nijín tagat Jesús quichiutinemi míac mohuiscatequime. 
<span class="verse" id="JN11_48">48&#160;</span>Porín tajcón ticahuaj nijín tagat Jesús ma tachiutinemi ica míac taman, ijcuacón nochi in tagayot tacuautamatisque ihuan. Ica ya nojón ne tequihuani romanos yejuan hualasque huan quixijxitinisque nijín tomohuiscatiopan huan ijcón techcuilisque totanahuatil huan no techcuilisque nochi totaluan ten pohui ihuan in pueblojuani judíos. </div>
<div class='p'>
<span class="verse" id="JN11_49">49&#160;</span>Pero senme de yejuan no ompa yetoya ten monotzaya Caifás, yejua ne catca tayecanque de tiopixcame tech ne xihuit. Huan Caifás quinilij in ocsequin tayecanani ijcuín: </div>
<div class='p'>―Xicmatican que namejuan amo teyi nanquimatij. 
<span class="verse" id="JN11_50">50&#160;</span>Huan namejuan amo no nancajsicamatij que semi monequi para tejuan ma miqui se tagat para ijcón techpalehuis tejuan tipueblojuani de Israel. Porín como amo ijcón mochihuas, ijcuacón hualasque ne tequihuani romanos huan techtamiijtacohuilisque nijín topueblo. </div>
<div class='p'>
<span class="verse" id="JN11_51">51&#160;</span>Huan ne tayecanque Caifás ten tajtoj, amo yejua itanemililis san ten quijtoj. Ta, yejua ijcón quijtoj porín catca tayecanque tiopixcat tech ne xihuit, huan porín Dios quitanemililtij ijcón. Ica ya nojón in Caifás quijtoj que Jesús yejua miquis para quinmaquixtis in pueblojuani judíos. 
<span class="verse" id="JN11_52">52&#160;</span>Huan Jesús quinmaquixtis amo sayó nijín pueblojuani judíos. Ta, no miquis Jesús para quinsentilis nochi iconehuan den Totajtzin Dios ten ixcuamoyautocque nican talticpac. 
<span class="verse" id="JN11_53">53&#160;</span>Huan ijcón mochihuac que desde ne tonal in tequitini judíos peuque moixejecoltiayaj para quenín quimictisque in Jesús. 
<span class="verse" id="JN11_54">54&#160;</span>Ica ya nojón in Jesús amo nentinemía senteixteno intzalan in tayecanani judíos. Ta, quisac tech ne pueblojcopaca de Judea huan yajqui ajsito campa taiucan, amo huejca quitztoya se pueblo ten monotzaya Efraín. Huan ijcón Yejuatzin ompa mocautinemía inuan imomachtijcahuan. </div>
<div class='p'>
<span class="verse" id="JN11_55">55&#160;</span>Huan amo huejcahuaya oc para pehuasquía ne tajyohuilis iluit ten quichihuayaj in tagayot judíos. Ijcuacón míac tagayot tejcotiyajque tech ne pueblo Jeruselén nochi in puebloyetoni ten quiyehualojtoyaj ne Jerusaléncopaca. Huan ijcón nochi ne taca ten hualajque, yejuan nojonques mochipahuacoj den nintajtacoluan achtopa que pehuas ne tajyohuilis iluit. 
<span class="verse" id="JN11_56">56&#160;</span>Huan no miacque tagayot quitemojtinemíaj Jesús. Huan cuac yejuan yetoyaj ya ne tiopanijtic, ijcuacón motajtoltíayaj se huan ocsé ijcuín: </div>
<div class='p'>―¿Toni nanquinemilíaj? ¿Xe nanquinemilíaj que hualas ne Jesús tech nijín toiluitonal oso amo hualas? </div>
<div class='p'>
<span class="verse" id="JN11_57">57&#160;</span>Huan ne tayecanani fariseos huan in tayecanani tiopixcame, yejuan ipa tanahuatijcaj ya ijcuín: “Como acsá quimatisquía can yetoc Jesús, que ma quiniliani in tayecanani para yejuan huelis quiquitzquisque Jesús queme preso”.  </div>
<div class='psalmlabel' id='JN12_0'> 12</div>
<div class='s'>Nican se sihuatzin tech pueblo Betania quiojxilij sequi aceite in Jesús Temaquixtijque </div>
<div class='r'>(Mt. 26.6‑13; Mr. 14.3‑9) </div>
<div class='p'>
<span class="verse" id="JN12_1">1&#160;</span>Huan chicuasen tonal achtopa que taluipehuas ica ne tajyohuilis iluit, Jesús yaqui campa ne pueblo de Betania, campa calyetoya in Lázaro de ne achtopa momiquilijca ya, ne ten Jesús quipanquixtij yoltoc intzalan in ánimajme. 
<span class="verse" id="JN12_2">2&#160;</span>Huan ijcón cuac ajsic in Jesús campa ne Betania, ijcuacón ompa quiluichihuilijque Jesús. Huan in Marta yejua tacualtectoya huan in Lázaro yejua senme den tacuajtoyaj ihuan in Jesús. 
<span class="verse" id="JN12_3">3&#160;</span>Ijcuacón in María cualcuito tajco litro de aceite yoca ten semi ajuiyac ten monotza nardo huan no ten semi patío. Huan ijcón ne María quimetzojxilij Jesús ne ajuiyacayot, huan de ompa quimetzuajuatzac ica itzon. Huan ijcón nochi sentaajuiyaya ne calijtic. 
<span class="verse" id="JN12_4">4&#160;</span>Huan no yetoya Judas Iscariote, yejua ne senme den imomachtijcahuan de Jesús. Huan Judas, yejua teconeu de Simón. Huan ne Judas yejua ne ten quitemactis Jesús Temaquixtijque para ma quimictisque. 
<span class="verse" id="JN12_5">5&#160;</span>Huan ijcón in Judas quijtoj senteixteno ijcuín: </div>
<div class='p'>―¿Queyé nijín ajuiyacayot amo nanquinamacacque para ica eyi mil pesos? Huan ica nijín tomin huelisquía tiquinpalehuisquíaj in taca ten amo quipíaj tenica moixpanoltisque. </div>
<div class='p'>
<span class="verse" id="JN12_6">6&#160;</span>Huan ne Judas amo ijcón quijtoj porín melau quinequía quinpalehuis in taca ten amo teyi quipíaj tenica motequipanosque. Ta, yejua ijcón quijtoj porín yejua ipa tachtecque san. Huan queme yejua catca tomineuque, yejua ipa ijcón mohuicaya de que quichtequía ne tomin ten imomachtijcahuan de Jesús quipantaliayaj tech in tomin bolsa. 
<span class="verse" id="JN12_7">7&#160;</span>Ijcuacón in Jesús quinilij imomachtijcahuan ijcuín: </div>
<div class='p'>―Xicahuacan, huan amo xicuemolocan ne sihuat porín yejua ipa quieutoc ya nijín ajuiyacayot para nechojxilis tech ne tonal cuac nechtocasque. 
<span class="verse" id="JN12_8">8&#160;</span>Porín in taca ten amo quipíaj tenica ixpanosque, yejuan nojonques nachipa namohuan yetosque. Pero Nejuatzin amo nachipa namohuan niyetos. </div>
<div class='s'>Nican tajtoa de que in tayecanani judíos moixejecoltiayaj para quimictisquíaj in Lázaro </div>
<div class='p'>
<span class="verse" id="JN12_9">9&#160;</span>Ijcón tech ne iluitonalme míac tagayot judíos quimatque que Jesús yetoya tech ne pueblo de Betania. Ica ya nojón míac tagayot yajque quitatoj Jesús. Huan amo sayó quitatoj in Jesús. Ta, no yajque para quitasque in Lázaro, ne ten Jesús quipanquixtijca ya yoltoc intzalan in ánimajme. 
<span class="verse" id="JN12_10">10&#160;</span>Ica ya nojón in tayecanani tiopixcame moyecsentencauque para quimictisquíaj no in Lázaro. Huan ne tayecanani quinequíaj quimictisque Lázaro, porín miacque tagayot tacuautamatque ihuan in Jesús cuac quitacque que ocsepa yoltinemi in Lázaro. 
<span class="verse" id="JN12_11">11&#160;</span>Huan ica por ne ten quitacque, miacque tagayot mosecocauque den taneltocalis den ne tayecanani tiopixcame. </div>
<div class='s'>Nican tajtoa de que Jesús Temaquixtijque calayic tech pueblo de Jerusalén huan in tagayot quimohuistilijque </div>
<div class='r'>(Mt. 21.1‑11; Mr. 11.1‑11; Lc. 19.28‑40) </div>
<div class='p'>
<span class="verse" id="JN12_12">12&#160;</span>Huan ijcón miacque tagayot mosentilijque ya ne Jerusalén para quichihuasque ne tajyohuilis iluit. Huan imostica cuac senyetoyaj ya in tagayot ompa, ijcuacón quimatque que in Jesús ejcotihuitz ya huan hualajtoc ya tech ne hueyi pueblo Jerusalén. 
<span class="verse" id="JN12_13">13&#160;</span>Ica ya nojón nochi in tagayot quimatequíaj sequi palma cuouxiumayit. Huan de ompa quisque tech in pueblo Jerusalén huan yajque quinamiquitoj Yejuatzin huan tzajtzitiayaj ijcuín: </div>
<div class='p'>―¡Hosanna! ―ten quijtosnequi, timitzonhueyipanchihuaj Tejuatzin Temaquixtijque. ¡Tiontatiochihual ten tihualajtoc ica itencopaca in Totajtzin Dios! ¡Huan no Tiontatiochihual porín Tejuatzin tion Hueyitayecanque ihuan ne pueblojuani de Israel! </div>
<div class='p'>
<span class="verse" id="JN12_14">14&#160;</span>Huan in Jesús quicuicca se burritojtzin huan ipan motalij. Nochi nijín mochihuac ijcón queme quijtoj in Tajcuilolamatzin de Dios ijcuín: </div>
<div class='q'>
<span class="verse" id="JN12_15">15&#160;</span>Amo ximoyolmoutican namejuan nanpueblojuani de Sión ―ten quijtosnequi Jerusalén. </div>
<div class='q'>Xiquitacan hualajtoc ya ne namohueyitayecancau panyetihuitz ipan se burritojtzin. </div>
<div class='p'>
<span class="verse" id="JN12_16">16&#160;</span>Huan tech nojón iluit imomachtijcahuan de Jesús amo cajsicamatque toni mochiutihuitz. Pero cuac Jesús quitamichihuac ya nochi nitequiu, ijcuacón Itajtzin Dios quihueyitayecancatalij Jesús ne eluiyactzinco. Ica ya nojón imomachtijcahuan quielnamicque que nochi nijín ten mochihuac ipa ijcón ijcuiliutoc ya tech in Tajcuilolamatzin de Dios. Huan no quielnamicque que melau ijcón quipanoj Jesús. 
<span class="verse" id="JN12_17">17&#160;</span>Huan in tagayot ten ihuantzin Jesús yetoyaj, yejuan nojonques quitacque ten Jesús quichihuac huan yejuan quitetapohuiayaj nochi ten quitacque. Porín yejuan yetoyaj ne tonal cuac Jesús quinotzca ya in Lázaro huan quipanquixtijca ya yoltoc intzalan in ánimajme. 
<span class="verse" id="JN12_18">18&#160;</span>Ica ya nojón huel míac tagayot quisque de ne Jerusalén huan yajque quinamiquitoj in Jesús, porín ipa cuali quimatque que Yejuatzin quichihuac se mohuiscatequit. 
<span class="verse" id="JN12_19">19&#160;</span>Ijcuacón in tayecanani fariseos moyoliliayaj se huan ocsé ijcuín: </div>
<div class='p'>―Xiquitacan san namejuan, axcan amo huelis teyi ticchihuasque oc tejuan, porín xiquitacan nochi in talticpacuani yajtocque ihuantzin Jesús huan quitoctilijtocque Yejuatzin. </div>
<div class='s'>Nican tajtoa de que sequin pueblojuani ten monotzayaj griegos, yejuan nojonques quitemojtinemíaj Jesús </div>
<div class='p'>
<span class="verse" id="JN12_20">20&#160;</span>Huan yetoyaj sequi taca ten monotzayaj griegos intzalan de ne tagayot ten yajque quimohuistilitoj Dios tech ne tajyohuilis iluit. 
<span class="verse" id="JN12_21">21&#160;</span>Ijcuacón ne taca griegos motoquijque campa Felipe ne ten pohuía tech in pueblo de Betsaida de itatilanal de Galileajcopaca. Huan ne griegos quihueyitatautijque Felipe huan quilijque ijcuín: </div>
<div class='p'>―Tejuatzin Felipe, ticnequij tiquitasque ne Jesús. </div>
<div class='p'>
<span class="verse" id="JN12_22">22&#160;</span>Ica ya nojón in Felipe yajqui quiluito in Andrés. Huan ijcón ne ome yajque quitapohuitoj Jesús de ne netatautil de ne griegos. 
<span class="verse" id="JN12_23">23&#160;</span>Ijcuacón in Jesús quinnanquilij ijcuín: </div>
<div class='p'>―Yec melau ejcoc ya in tonal cuac Nejuatzin ni Yectagatzin nechueyipantayecancaquetzas Notajtzin Dios. 
<span class="verse" id="JN12_24">24&#160;</span>Yec melau ten namechilía, como amo se quitocas se trigojxinach ne tech nimilajpa, yejua ne quisentocas queme ipa xinach san huan amo palanis huan amo no motaquiltis. Pero tajcón se quitocas, masqui mota majyá que tamic ya ne xinach, ijcuacón yejua ne niman palanis huan ixuas huan cuali motaquiltis. 
<span class="verse" id="JN12_25">25&#160;</span>Huan ijcón queme mochihuac ne trigojxinach, no ijcón nopan monequi ma mochihua. Huan naquen yesqui quiyecpixtinemis ninemilis nican talticpac, yejuan nojonques quipolosque ne nemilis nachipa. Huan naquen yesqui amo quiyectasojtatinemisque ninnemilis nican talticpac, yejuan nojonques quiselisque ne yec nemilis sen nachipa. 
<span class="verse" id="JN12_26">26&#160;</span>Huan nochi neques ten quinequis nechtequitilisque, yejuan nojonques monequi ma nechtoctilijtiu huan ma nechtacamatiu. Huan neques ten nechtequitilijtinemij, yejuan nojonques no yetosque ompa campa Nejuatzin niyetos. Huan no nochi neques ten nechtequitilijtinemisque, yejuan nojonques Notajtzin Dios quinueyichiutiyás. </div>
<div class='s'>Nican Jesús Temaquixtijque quinmatiltij in tagayot que ejcoctoc imiquilis </div>
<div class='p'>
<span class="verse" id="JN12_27">27&#160;</span>Huan ijcón in Jesús quinnejmachtiaya in tagayot ijcuín: </div>
<div class='p'>―Axcan semi niyoltajyohuía. Huan axcan, ¿toni niquilis Notajtzin Dios? ¿Xe niquilis ijcuín: “Notajtzin, xinechmaquixti de nijín tajyohuilis ten ejcotoc ya nopan”? Pero amo ijcón nicnequi niquilis. Ta, yejica ya Nejuatzin nihuala para nitajyohuis. 
<span class="verse" id="JN12_28">28&#160;</span>Ta, cachi cuali niquilis ijcuín: “Notajtzin Dios, xicueyipanchihua motocaytzin ica mohueyihuelilis”. </div>
<div class='p'>Huan cuac Jesús tami tajtoj ya, ijcuacón sepa san mocayic se tajtolis de ne eluiyactzinco ten quijtoayaj ijcuín: </div>
<div class='p'>―Pero nimohueyipanchihuac ya ica ne huelilis de notocay huan axcan ocsepa nicchihuati ijcón. </div>
<div class='p'>
<span class="verse" id="JN12_29">29&#160;</span>Huan nochi in tagayot ten quicactoyaj, yejuan quijtoayaj que ne achá taticuinilot. Huan cachi ocsequin quijtoayaj ijcuín: </div>
<div class='p'>―Achá se ángel quinojnotzaco Jesús. </div>
<div class='p'>
<span class="verse" id="JN12_30">30&#160;</span>Ijcuacón in Jesús ocsepa quinilij ijcuín: </div>
<div class='p'>―Nochi nijín tajtolme ten mocayic ya, amo mocayic para ma nejua nicaqui san. Ta, no para namejuan xicaquican. 
<span class="verse" id="JN12_31">31&#160;</span>Huan axcan ejcotoc ya in tonalme cuac Notajtzin Dios quinixcomacas huan quintelchihuas nochi in talticpacuani. Huan Yejuatzin quicalantamotas in Satanás naquen taquitzquijtoc axcan talticpac. 
<span class="verse" id="JN12_32">32&#160;</span>Huan cuac nechajocuisque para nechcuoupampilosque tech in ne colotzin, ijcuacón Nejuatzin niquinyoltilanas in talticpacuani para ma tacuautamatican nohuan. </div>
<div class='p'>
<span class="verse" id="JN12_33">33&#160;</span>Huan ica nijín tajtolme ten quijtoaya Jesús, yejica quinajsicamatiltij in tagayot de quenín momiquilis. 
<span class="verse" id="JN12_34">34&#160;</span>Huan ijcón in tagayot quinanquilijque Jesús ijcuín: </div>
<div class='p'>―Huan tejuan ticactinemij huan ticleerojtinemij den tanahuatilme de Moisés. Huan yejua techilía que Cristo Temaquixtijque, yejua ne sen nachipa yoltinemis. ¿Quenín tejua tiquijtoa que ne Yectagatzin monequi quiajocuisque huan quicuoupampilosque? ¿Huan aconi nojón ten tejua tictocaytía in Yectagatzin? </div>
<div class='p'>
<span class="verse" id="JN12_35">35&#160;</span>Ijcuacón in Jesús quinilij ijcuín: </div>
<div class='p'>―Huan Nejuatzin ya queme niyesquía nitanextzin. Huan Nejuatzin niyetoc namohuan queme se tanextzin pero amo semi nihuejcahuas oc. Huan xinechtacamatiyacan axcan porín Nejuatzin queme se nitanextzin niyetoc namohuan para ma amo namechichtacahuiquiu in tayohuayanilot den tajtacol. Porín naquen nentinemi tech tayohuayanilot, yejua ne amo quimati can yajtoc. 
<span class="verse" id="JN12_36">36&#160;</span>Huan Nejuatzin queme niyesquía nitanextzin huan mientras namohuan niyetinemi oc, huan mientras nanquitztocque nijín tanextzin, namejuan monequi xitacuautamatican nohuan para ijcón ximochihuacan no nannoconehuan queme nanyesquíaj nantanextzitzin ijcón queme Nejuatzin. </div>
<div class='p'>Huan ijcón in Jesús cuac quintamiilij ya nochi nijín tajtolme, ijcuacón Yejuatzin yajqui motaatito den tagayot judíos. </div>
<div class='s'>Nican tajtoa de que in tagayot judíos amo quiyecneltocacque de ne Jesús Temaquixtijque </div>
<div class='p'>
<span class="verse" id="JN12_37">37&#160;</span>Huan masqui in Jesús quichihuac míac tataman mohuiscatequime ninixpan in tagayot pero nión no ica por nojón yejuan tacuautamatque ihuantzin. 
<span class="verse" id="JN12_38">38&#160;</span>Huan ijcón nochi nijín mochihuaco ijcón queme ne huejcautanahuatijque Isaías quijcuiloco ijcuín: </div>
<div class='q'>Totecotzin, ¿aconi quineltocaj totanejmachtilis? </div>
<div class='q'>Huan masqui quionmonextilij ya in Totecotzin nichicahualis, ¿aconi quineltoca? Pues amo aquen. </div>
<div class='m'>
<span class="verse" id="JN12_39">39&#160;</span>Huan ne huejcautanahuatijque Isaías no quijcuiloj que in tagayot amo hueli yec tacuautamatisque. Ica ya nojón ne Isaías ocsepa quijtoaya ijcuín: </div>
<div class='q'>
<span class="verse" id="JN12_40">40&#160;</span>Huan Totajtzin Dios quichihuac ma ixpojpocuican in tagayot huan no quichihuac ma yejuan yolchichicque yesque. </div>
<div class='q'>Huan ijcón in tagayot amo huel tachiasque ica ne ninixtololohuan </div>
<div class='q'>huan nión no huel quiyecajsicamatisque tech ninyolojuan. </div>
<div class='q'>Huan nión no huelis moyecyolnemilisque huan nechajsiquiu para niquinpajtis. </div>
<div class='m'>
<span class="verse" id="JN12_41">41&#160;</span>Huan ijcón ne huejcautanahuatijque Isaías quijtoco porín yejua quitac ne hueliliscachicahualis de Jesús Temaquixtijque huan yejua ne Isaías technojnotztoc de Jesús. </div>
<div class='p'>
<span class="verse" id="JN12_42">42&#160;</span>Huan masqui sequin amo quineltocacque, pero míac ocsequin tagayot judíos, quema, tacuautamatque ihuan Jesús. Huan amo yejuan san ne tagayot taneltocacque. Ta, hasta no sequin tayecanani judíos quineltocacque. Pero nijín taneltocani judíos amo teyi quijtoayaj senteixteno cox tacuautamatque ihuan Jesús porín yejuan quinyolmohuilíaj ne ocsequin tayecanani fariseos. Huan in taneltocani judíos quichiuque ijcón para ma yejuan in tayecanani judíos ma amo quincalanquixtican in taneltocani tech ne tiopan de judíos. 
<span class="verse" id="JN12_43">43&#160;</span>Huan nijín taneltocani judíos cachi oc cuelitayaj ne hueyi tetasojtalis den tagat san. Pero ne tetasojtalis den Totajtzin Dios amo quitemoayaj. </div>
<div class='s'>Ica nijín itajtoluan Jesús Temaquixtijque quinixcomacas huan quintelchihuas in tagayot </div>
<div class='p'>
<span class="verse" id="JN12_44">44&#160;</span>Huan ijcón Jesús quinchicaucaijtoj ijcuín: </div>
<div class='p'>―Nochi naquen tacuautamatisque nohuan, yejuan nojonques amo sayó nohuan tacuautamatisque. Ta, no yejuan ihuantzin Notajtzin Dios tacuautamatisque ne ten nechualtitanic nican talticpac. 
<span class="verse" id="JN12_45">45&#160;</span>Huan nochi naquen nechitztiyasque Nejuatzin, yejuan nojonques no quitztiyohue Notajtzin Dios ne naquen nechualtitanic nican talticpac. 
<span class="verse" id="JN12_46">46&#160;</span>Huan Nejuatzin queme niyesquía se nitanextzin ten niquintahuilía in talticpacuani. Huan nihuala nican talticpac para ma nochi neques ten yec tacuautamatisque nohuantzin, yejuan nojonques ma amo nentinemican oc tech ne tayohuayanilot den tajtacol. 
<span class="verse" id="JN12_47">47&#160;</span>Huan tacán acsame nechyecaquilíaj, pero amo quiyectacamatij notajtoluan, yejuan nojonques ma amo quinemilican que niquinixcomacas huan niquintelchihuas. Ta, yejua notajtoluan quintelchihuas. Porín Nejuatzin nihuala nican talticpac amo para niquintelchihuas in talticpacuani. Ta, nihuala para niquinmaquixtis. 
<span class="verse" id="JN12_48">48&#160;</span>Huan nochi naquen nechixtopehuasque huan amo quiselisque notajtoluan, yejuan nojonques motelchihuasque yejuan san. Porín Nejuatzin nitamachtijtinemi ica notajtoluan, huan satepan Notajtzin Dios quicuis nijín notajtoluan huan yejica quinixcomacas huan quintelchihuas neques ten amo taneltocani tech ne tacuitapan tonalme yesqui. </div>
<div class='p'>
<span class="verse" id="JN12_49">49&#160;</span>Huan Nejuatzin amo nitamachtijtinemi ica por nejua notanahuatil san. Ta, Yejuatzin ne Notajtzin Dios nechualtitanic Nejuatzin ya huan nechnahuatij ya de tonica monequis nitajtojtinemis huan tonica nitamachtijtinemis. 
<span class="verse" id="JN12_50">50&#160;</span>Huan Nejuatzin cuali nicmati que ne ichicaucatanahuatil de Notajtzin Dios, yejua ne cualcui se nachipa nemilis. Ica ya nojón namechmachtijtinemi ijcón queme Notajtzin Dios nechchicaucanahuatijca ya ma nicchihua.  </div>
<div class='psalmlabel' id='JN13_0'> 13</div>
<div class='s'>Nican tajtoa de que Jesús Temaquixtijque quinmetzpajpacac ne imomachtijcahuan </div>
<div class='p'>
<span class="verse" id="JN13_1">1&#160;</span>Huan ne tonal achtopa que pehuas ne tajyohuilis iluit mochihuac nijín: Jesús ipa quimatoya ya que ejcotoc ya in tonal cuac Yejuatzin quicahuas nijín talticpac huan yas quiajsitiu ocsepa Nitajtzin Dios. Huan ijcón Yejuatzin nachipa quinyoltasojtatihualaya nimomachtijcahuan ten yetoyaj ihuan nican talticpac. Huan cachi oc Jesús quinyoltasojtac nimomachtijcahuan hasta tech nojón tonal de nimiquilis. 
<span class="verse" id="JN13_2">2&#160;</span>Huan cuac Jesús sen tacuajtoyaj ihuan imomachtijcahuan, ijcuacón in amocuali Satanás ipa calaquic iyolijtic huan quiyoltanemililtij ya ne Judas Iscariote, ne ten teconeu de Simón, de queniu quitemactis Jesús para ma quimictican. 
<span class="verse" id="JN13_3">3&#160;</span>Huan Jesús cuali quimatic ya que Itajtzin Dios quimactilijca ya nochi huelilisme. Huan no cuali quimatic ya que yejua hualehuac imacotzinco Totajtzin Dios. Huan Jesús no ipa quimatic ya que ocsepa mocuepas huan ajsis imacotzinco Itajtzin Dios. 
<span class="verse" id="JN13_4">4&#160;</span>Huan ijcón queman tamitacuajtoyaj ya, ijcuacón in Jesús moquetzac huan moquixtilij ne tilma ten panían quiquentoya. Huan de ompa quicuic ocsé tilma tenica se momahuajuatza huan quipiloj iixpampa. 
<span class="verse" id="JN13_5">5&#160;</span>Huan de ompa Jesús quitecac sequi at tech se caxapas huan pehuac quinmetzpajpaca imomachtijcahuan. Huan no quinmetzuajuatzac ica ne tilma ten quipilojca iixpampa. 
<span class="verse" id="JN13_6">6&#160;</span>Huan cuac in Jesús pehuatía ya quinmetzpajpacati in Simón Pedro, ijcuacón Simón Pedro quilij ijcuín: </div>
<div class='p'>―Notecotzin, ¿xe Tejuatzin ticnemilía tinechmetzpajpacas? </div>
<div class='p'>
<span class="verse" id="JN13_7">7&#160;</span>Ijcuacón in Jesús quinanquilij ijcuín: </div>
<div class='p'>―Axcan de nicchiutoc ayamo ticyecajsicamati. Pero cachi satepan ticajsicamatijtiu toni yequintzin nicchiutoc. </div>
<div class='p'>
<span class="verse" id="JN13_8">8&#160;</span>Huan ijcón ocsepa in Pedro quilij Jesús ijcuín: </div>
<div class='p'>―Para nejua amo queman huelis tinechmetzpajpacas. </div>
<div class='p'>Huan in Jesús quinanquilij ocsepa ijcuín: </div>
<div class='p'>―Huan como amo ticnequi ma nimitzmetzpajpacas, ijcuacón nimitzyequilía que amo huelis tipoutinemis nohuan. </div>
<div class='p'>
<span class="verse" id="JN13_9">9&#160;</span>Ica ya nojón in Pedro ocsepa quilij ijcuín: </div>
<div class='p'>―Notecotzin, ta como ijcón yesqui, amo sayó xinechmetzpajpaca. Ta, no xinechpajpaca nomahuan huan hasta no xinechcuaajmohuij. </div>
<div class='p'>
<span class="verse" id="JN13_10">10&#160;</span>Pero Jesús ocsepa quilij ijcuín: </div>
<div class='p'>―Huan naquen yesqui ten yequin motamialtij ya ica nochicahualis, yejua ne amo monequis ocsepa moaltis. Ta, sayó monequi mometzpajpacas porín nochi ninacayo chipahuac oc. Huan no namechyequilía que namejuan melau nanyolchipauque ya, masqui amo nochi de namejuan. </div>
<div class='p'>
<span class="verse" id="JN13_11">11&#160;</span>Huan Jesús quinilij ijcuín: “Masqui amo nochi nanyolchipauque namejuan”. Huan ijcón quijtoj porín Yejuatzin cuali quimatiaya de aconi quitemactis inmaco in tayecanani para quimictisque. 
<span class="verse" id="JN13_12">12&#160;</span>Huan ijcón cachi satepan cuac quitamimetzpajpacac ya, ijcuacón in Jesús quicuic ne itilma ten panían quiquentoya huan ocsepa motaquentij. Huan de ompa ocsepa motalito campa ne tacuajtoyaj huan quinilij imomachtijcahuan ijcuín: </div>
<div class='p'>―Nochi namejuan, ¿xe nancajsicamatij ten axcan nicchihuac? Achá amo. 
<span class="verse" id="JN13_13">13&#160;</span>Huan namejuan nannechnotzaj ica ne tocayit den Tamachtijque huan no nannechilíaj Totecotzin. Huan melau cuali yetoc queme nanquijtoaj porín melau Nitamachtijque huan Ninamotecotzin. 
<span class="verse" id="JN13_14">14&#160;</span>Huan Nejuatzin Ninamotecotzin huan Ninamotamachtijcau. Ica ya nojón ijcón queme namechmetzpajpacac, no ijcón namejuan monequi nanquinmetzpajpacasque se huan ocsé. 
<span class="verse" id="JN13_15">15&#160;</span>Huan Nejuatzin axcan namechnextilij ya para quenín nanquichihuasque namejuan. Huan ijcón xicchihuacan namejuan se huan ocsé ijcón queme Nejuatzin namechnextilij ya. 
<span class="verse" id="JN13_16">16&#160;</span>Huan yec melau ten namechilía que in tetaquehual amo cachi hueyi chiuque huan que ne iteco. Huan no namechilía que ne naquen tanahuatijtinemi, yejua ne amo cachi hueyi chiuque huan que ne naquen cualtitanic. 
<span class="verse" id="JN13_17">17&#160;</span>Huan como melau nanquiajsicamatij ya nochi nijín tajtolme, ijcuacón monequi xitatacamatiyacan para ijcón Dios namechyolpactijtiyás. </div>
<div class='p'>
<span class="verse" id="JN13_18">18&#160;</span>Pero nochi nijín tajtolme tenica namechnojnotza, amo nannochin namopan mochihuas. Porín nejua ipa cuali nicmati ya aconi niquinijitac ma nohuan poutinemican para ma ximochihuacan nannomomachtijcahuan. Huan nochi nijín quipía de motamichihuas ijcón queme tajcuiliutoc tech in Tajcuilolamatzin de Dios ijcuín: “Yec melau ne naquen nohuan tacuajtoc, yejua ne quitemolía queniu para nechtemactis huan nechmictisque”. 
<span class="verse" id="JN13_19">19&#160;</span>Huan ijcón namechilía nochi nijín achtopa ya que mochihuas, para que cuac mochihuas ya, ijcuacón namejuan nancajsicamatisque que Nejuatzin ni Cristo Temaquixtijque. 
<span class="verse" id="JN13_20">20&#160;</span>Yec melau ten namechilía que neques ten quiselisque ica paquilis notanojnotzcau ten Nejuatzin nicualtitanis, yejuan nojonques no nechselisque Nejuatzin ica ne paquilis. Huan no ijcón naquen nechselisque Nejuatzin, yejuan nojonques no quiselisque Notajtzin Dios ten nechualtitanic nican talticpac. </div>
<div class='s'>Nican Jesús Temaquixtijque quitetapohuía de que Judas quitemactis ma quimictican, </div>
<div class='r'>(Mt. 26.20‑25; Mr. 14.17‑21; Lc. 22.21‑23) </div>
<div class='p'>
<span class="verse" id="JN13_21">21&#160;</span>Huan ijcón in Jesús cuac quintamiilij ya nijín tajtolme, ijcuacón moyolmachiliaya que yoltajyohuiaya. Ica ya nojón Jesús quinyequilij imomachtijcahuan ijcuín: </div>
<div class='p'>―Yec melau ten namechilía que senme de namejuan ten nican nanyetocque, yejua ne nechtemactis para ma nechmictican. </div>
<div class='p'>
<span class="verse" id="JN13_22">22&#160;</span>Ijcuacón imomachtijcahuan peuque mosejsenixitayaj san se huan ocsé porín amo quimatíaj aconi ica tajtoayaj Jesús. 
<span class="verse" id="JN13_23">23&#160;</span>Huan senme den imomachtijcahuan tacuajtoyaj inacastan in Jesús huan Yejuatzin semi quiyoltasojtaya nijín imomachtijcau ten tacuajtoya inacastan. 
<span class="verse" id="JN13_24">24&#160;</span>Huan ijcón in Simón Pedro quimaixnotzac ne imomachtijcaicniu ten Yejuatzin quiyoltasojtac porín quinequía quimatajtoltis aconi ica Jesús tajtoaya. 
<span class="verse" id="JN13_25">25&#160;</span>Ijcuacón ne imomachtijcaicniu motoquijtiquisac campa Jesús huan quitajtoltiayaj ijcuín: </div>
<div class='p'>―Notecotzin, ¿aconi Tejuatzin mitzontemactis para ma mitzmictican? </div>
<div class='p'>
<span class="verse" id="JN13_26">26&#160;</span>Ijcuacón Jesús nimantzin quinanquilij imomachtijcaicniu ijcuín: </div>
<div class='p'>―Cuac nicpanajaquis nijín pan tatejtec, ijcuacón tiquitas ne naquen nicmactilis, yejua in tagat ten nechtemactis para ma nechmictican. </div>
<div class='p'>Huan melau ijcón quichihuac. In Jesús quipanajaqui se pan tatejtec huan quimactilij ne Judas, teconeu de Simón Iscariote. 
<span class="verse" id="JN13_27">27&#160;</span>Huan ijcón cuac Judas quiselij ya ne pan taajaquil, ijcuacón nimantzin ipan calaquic in amocuali Satanás tech niyolijtic in Judas. Huan de ompa Jesús quilij Judas ijcuín: </div>
<div class='p'>―Nochi ten ticyolnemilijtoc ticchihuas, yejua ne niman xiyó xicchihuati ya. </div>
<div class='p'>
<span class="verse" id="JN13_28">28&#160;</span>Pero nión senme ten tacuajtoyaj ihuan Jesús huelic ma cajsicamatican de queyé quijtoaya ijcón in Jesús. 
<span class="verse" id="JN13_29">29&#160;</span>Huan Judas ipa quipixtoya in tominehualoni. Ica ya nojón in ocsequin imomachtijcahuan quiyolnemiliayaj que Jesús quilijtoya in Judas ijcuín: “Ma xiyó xitacohuati nochi ten monequis para tiiluichihuasque”. Huan yejuan no quiyolnemiliayaj que xa Jesús quilijtoya in Judas ma quintayocolisquía in tomin neques ten amo teyi quipíaj tenica ixpanosque. 
<span class="verse" id="JN13_30">30&#160;</span>Huan cuac in Judas quitamicuaj ya ne pantaajaquil, ijcuacón nimantzin quisac huan yajqui. Huan tech ne momento ipa cuali tapoyahuic ya. </div>
<div class='s'>Nican Jesús Temaquixtijque tajtoa de ne yancuic tanahuatil </div>
<div class='p'>
<span class="verse" id="JN13_31">31&#160;</span>Huan ijcón cachi satepan cuac Judas quisac ya, ijcuacón in Jesús quinilij imomachtijcahuan ijcuín: </div>
<div class='p'>―Huan axcan ya Notajtzin Dios namechonmonextilis nohueyichicaucahuelilis de Nejuatzin ni Yectagatzin. Huan Notajtzin Dios no namechonnextilis ihueyichicaucahuelilis de Yejuatzin ica por Nejuatzin Niiconetzin. 
<span class="verse" id="JN13_32">32&#160;</span>Huan como Nejuatzin ni Yectagatzin namechonnextilis ne ihueyichicaucahuelilis de Notajtzin Dios, ijcuacón Notajtzin Dios no namechyecnextiliti nohueyichicaucahuelilis de Nejuatzin Niiconetzin. Huan no Notajtzin niman namechnextilitiu nohueyichicaucahuelilis de Nejuatzin. 
<span class="verse" id="JN13_33">33&#160;</span>Notasojconetzitzin, xicmatican que amo cachi nihuejcahuas oc namohuantzin niyetos. Huan namejuan nannechtemosque. Huan ijcón queme niquinilijca ya in tagayot judíos, no ijcón namejuan namechilía axcan ijcuín: “Campa Nejuatzin niyajtoc, namejuan amo huelis nannechtoctilisque”. </div>
<div class='p'>
<span class="verse" id="JN13_34">34&#160;</span>Huan no in Jesús quinilij ijcuín: </div>
<div class='p'>―Axcan namechmaca se yancuic tanahuatil ma xictacamatiyacan ijcuín, que monequi ximoyolsepantasojtacan se huan ocsé. Huan no namechilía que ijcón queme Nejuatzin namechyoltasojtatihuitz ya, no ijcón namejuan ximoyoltasojtatiyacan se huan ocsé. 
<span class="verse" id="JN13_35">35&#160;</span>Huan como namejuan nanmoyoltasojtatinemij, ijcuacón nochi in talticpacuani cajsicamatisque que melau nannomomachtijcahuan. </div>
<div class='s'>Nican Jesús Temaquixtijque quitenejmachtía que Pedro quijtoa que amo quixmatis Yejuatzin </div>
<div class='r'>(Mt. 26.31‑35; Mr. 14.27‑31; Lc. 22.31‑34) </div>
<div class='p'>
<span class="verse" id="JN13_36">36&#160;</span>Huan in Simón Pedro quitajtoltij Jesús ijcuín: </div>
<div class='p'>―Notecotzin, ¿can tiyati? </div>
<div class='p'>Huan Yejuatzin quinanquilij ijcuín: </div>
<div class='p'>―Xicmati que campa Nejuatzin niyás, tejua amo huelis tinechtoctilis. Pero cachi satepan melau tinechtoctilitiu. </div>
<div class='p'>
<span class="verse" id="JN13_37">37&#160;</span>Ijcuacón in Pedro quilij in Jesús ijcuín: </div>
<div class='p'>―Notecotzin, ¿queyé tiquijtoa que axcan amo huelis nimitztoctilis? Nejua no cuali huelis nictemacas nonemilis huan nimiquis para nimitztacamatis. </div>
<div class='p'>
<span class="verse" id="JN13_38">38&#160;</span>Huan ijcón in Jesús ocsepa quinanquilij ijcuín: </div>
<div class='p'>―¿Xe yec melau, tejua Pedro, ticnequi tictemacas monemilis para tinechpalehuis? Yec melau ten nimitzilía que axcan achtopa que tzajtzis in piotzin, ijcuacón tejua expa tiquijtos que amo tinechixmati.  </div>
<div class='psalmlabel' id='JN14_0'> 14</div>
<div class='s'>Nican tajtoa de que Jesús Temaquixtijque Yejuatzin ya in ojti tenica se cajsitiu Totajtzin Dios </div>
<div class='p'>
<span class="verse" id="JN14_1">1&#160;</span>Huan ijcón in Jesús quiniliaya imomachtijcahuan ijcuín: </div>
<div class='p'>―Amo ximoyolcuejmolocan. Ta, como melau nantacuautamatij ihuan Totajtzin Dios, no ijcón monequi xicyectacuautamatican nohuantzin. 
<span class="verse" id="JN14_2">2&#160;</span>Porín nepa campa ichantzin de Totajtzin Dios ongac míac caltzitzin campa namejuan no cuali nancalyetotihue. Porín tajcón amo oncasquía míac caltzitzin queme namechilijtoc ya, ijcuacón namechyequilisquía ya que amo teyi. Pero quema, namechilijtoc ya ten melau. Ica ya nojón Nejuatzin niyó huan namechsesecotaliliti ya ne caltzitzin para namejuan. 
<span class="verse" id="JN14_3">3&#160;</span>Huan como Nejuatzin niyó namechsesecotaliliti ya ne caltzitzin, ijcuacón Nejuatzin ocsepa nimohualuicas nican talticpac para namechajocuiquiu huan namechuicatiu nepa campa eluiyactzinco campa noixpantzinco. Huan ijcón campa Nejuatzin niyetos, namejuan no ompa nanyetosque sen nachipa. 
<span class="verse" id="JN14_4">4&#160;</span>Huan namejuan cuali nanquimatij ya can niyó huan no nanquixmatij ya in ojtzin. </div>
<div class='p'>
<span class="verse" id="JN14_5">5&#160;</span>Ijcuacón in Tomás quilij Jesús ijcuín: </div>
<div class='p'>―Notecotzin, amo ticmatij can tiyajtoc. Huan tejuan, ¿quenín huelis tiquixmatisque in ojtzin campa tiyajtoc? </div>
<div class='p'>
<span class="verse" id="JN14_6">6&#160;</span>Ijcuacón in Jesús quinnanquilij ica se nexcuitil ijcuín: </div>
<div class='p'>―Nejuatzin ya queme niyesquía niojtzin para ica nanajsisque ne campa Notajtzin Dios. Huan Nejuatzin ni Yolmelahuactzin huan namechnojnotzas sayó ica ten melau. Huan sayó Nejuatzin nitemacas nemilis. Ica ya nojón amo aquen huelis cajsis Notajtzin Dios como amo Nejuatzin nicyecantiyás. 
<span class="verse" id="JN14_7">7&#160;</span>Porín tajcón namejuan nannechyecajsicaixmatisquíaj, no ijcón Nohueyitajtzin nanquiyequixmatisquíaj. Huan axcan para taixpan nanquixmatosque ya Notajtzin Dios porín nanquitztihualayaj ya. </div>
<div class='p'>
<span class="verse" id="JN14_8">8&#160;</span>Ijcuacón in Felipe quilij Jesús ijcuín: </div>
<div class='p'>―Notecotzin, tejuan ticnequij que xitechnextili Motajtzin Dios para ijcón tiyolpaquisque. </div>
<div class='p'>
<span class="verse" id="JN14_9">9&#160;</span>Ijcuacón in Jesús quinanquilij ijcuín: </div>
<div class='p'>―Tejua Felipe, melau huejcahuac ya mohuan niyetinemic. Huan, ¿queyé hasta axcan ayamo tinechyequixmati? Ta, ipa tinechitztinemi ya. Xicmati que ijcón queme Nejuatzin tinechitztinemi, no ijcón Totajtzin Dios tiquitztinemi. Ica ya nojón, ¿queyé tejua tinechilía ijcuín que ma nejua ma namechonnextili Notajtzin Dios? 
<span class="verse" id="JN14_10">10&#160;</span>¿Xe tejua amo tiyectacuautamati que Nejuatzin ya niyetinemi ihuan Notajtzin huan no Notajtzin Dios yetinemi nohuan? Xicmatican que nochi nijín tajtolme tenica namechnojnotztoc, yejuan nojonques amo namechmachtijtoc ica por nejua notanahuatil san. Ta, Notajtzin Dios ten yetinemi nohuan, Yejuatzin ne quichiutinemi imohuiscatequihuan ten Yejuatzin quimonequiltía. 
<span class="verse" id="JN14_11">11&#160;</span>Nicnequi xicyecneltocacan cuac namechilía que Nejuatzin niyetinemi ihuan Notajtzin Dios huan no Notajtzin Dios yetinemi nohuan. Pero amo sayó xinechyecneltocacan porín namechilijtoc. Ta, cachi oc nicnequi que xicyectacuautamatican nohuan porín nanquitztinemij ya in mohuiscatequime ten nicchiutinemi. 
<span class="verse" id="JN14_12">12&#160;</span>Yec melau ten namechilía que nochi naquen yec tacuautamatisque nohuantzin, yejuan nojonques no quichiutinemisque in tachihualisme ijcón queme Nejuatzin nicchiutinemi. Huan no namechilía que notaneltocacahuan quichihuasque cachi huejueyi oc tachihualisme porín Nejuatzin niyó niyetotiu ihuan Notajtzin Dios. 
<span class="verse" id="JN14_13">13&#160;</span>Ica ya nojón nochi ten namejuan nanquitajtanilisque Notajtzin Dios ica in chicahualis de notocaytzin, ijcuacón Nejuatzin nicchihuas para ijcón Nejuatzin ni Teconetzin de Dios namechnextilis ne hueyi chicaucahuelilis de Notajtzin Dios. 
<span class="verse" id="JN14_14">14&#160;</span>Huan Nejuatzin nicchihuas nochi ten namejuan nanquitajtanilisque Notajtzin Dios ica in chicahualis de notocaytzin. </div>
<div class='s'>Nican Jesús Temaquixtijque quintenilij imomachtijcahuan que quinualtitanilis in Yecticatzin Espíritu </div>
<div class='p'>
<span class="verse" id="JN14_15">15&#160;</span>Huan no Jesús quinilij imomachtijcahuan ijcuín: </div>
<div class='p'>―Huan como namejuan nannechyectasojtatinemij, no ijcón nicnequi xicyectacamatiyacan notanahuatiluan. 
<span class="verse" id="JN14_16">16&#160;</span>Huan ijcón Nejuatzin nictatautiti Notajtzin Dios para ma Yejuatzin namechualtitanili ocsé namo Teyolojpachojcau para ma ijcón Yejuatzin yetoquiu namohuan sen nachipa. 
<span class="verse" id="JN14_17">17&#160;</span>Yejuatzin in Yecticatzin Espíritu namechnojnotzas ica ten melau. Huan in talticpacuani amo huelis quiselisque in Yecticatzin Espíritu tech ninyolijtic porín yejuan amo queman quitztinemij huan amo queman quixmatij Yejuatzin. Pero melau namejuan cuali nanquixmatisque in Yecticatzin Espíritu porín Yejuatzin yetoquiu namohuan tech namoyolijtic huan ijcón Yejuatzin nachipa yetotinemis namohuan. 
<span class="verse" id="JN14_18">18&#160;</span>Huan Nejuatzin amo namechcautehuas queme nanmicacahualme. Ta, Nejuatzin ocsepa nihualas niyetoquiu namohuan. 
<span class="verse" id="JN14_19">19&#160;</span>Huan in talticpacuani amo huejcahuasque oc nechitztinemisque. Pero namejuan nantaneltocani, quema, nannechitztinemisque. Huan namejuan nanyoltinemisque sen nachipa, porín sayó Nejuatzin niyoltinemi sen nachipa huan no sayó Nejuatzin nitetayocolía nemilis. 
<span class="verse" id="JN14_20">20&#160;</span>Huan tech ne tonal cuac hualas ya ne namo Teyolojpachojcau, ijcuacón nanquiyecajsicamatisque que Nejuatzin ya melau niyetinemi ihuan Notajtzin Dios. Huan no nancajsicamatisque que namejuan no nanyetinemisque nohuan huan Nejuatzin no niyetinemis namohuan. 
<span class="verse" id="JN14_21">21&#160;</span>Huan nochi neques ten quixmatosque huan quitacamatijtinemij notanahuatiluan, yejuan nojonques melau nechyectasojtaj. Huan ijcón Notajtzin Dios no quintasojta nochi neques ten nechtasojtaj. Huan niquintasojtatiyás neques ten nechtasojtasque huan nimoajsicatenextilijtiyás que Nejuatzin ni Cristo ihuan nochi neques ten nechtasojtaj. </div>
<div class='p'>
<span class="verse" id="JN14_22">22&#160;</span>Huan senme den imomachtijcahuan ten monotzaya Judas, yejua ne amo in Judas Iscariote, yejua ne quitajtoltij Jesús ijcuín: </div>
<div class='p'>―Notecotzin, ¿queyé Tejuatzin tiquijtoa que titechonmonextilis que Tejuatzin ti Cristo? ¿Huan queyé amo tiquinmonextilis que ti Cristo nochi in talticpacuani? </div>
<div class='p'>
<span class="verse" id="JN14_23">23&#160;</span>Ijcuacón in Jesús quinanquilij ijcuín: </div>
<div class='p'>―Nochi neques ten nechyoltasojtaj, yejuan nojonques quitacamatinemij nochi notanahuatiluan. Huan ijcón Notajtzin Dios no quintasojtas ne naquen nechyoltasojtaj. Huan ijcón Notajtzin Dios huan Nejuatzin no tihualasque huan tiyetoquihue tech ninyolijtic de ne naquen nechyoltasojtaj. 
<span class="verse" id="JN14_24">24&#160;</span>Pero neques ten amo nechyoltasojtaj, yejuan nojonques amo quitacamatinemij notanahuatiluan. Huan nochi ne tanahuatilme ten nanquicactinemij, yejuan nojonques amo hualeutoc de nejua notanahuatil. Ta, nojón tanahuatilme nechmactilij ya Notajtzin Dios ten nechonualtitanic nican talticpac. 
<span class="verse" id="JN14_25">25&#160;</span>Huan nochi nijín tanahuatilme namechilijtoc porín niyetoc namohuan oc. 
<span class="verse" id="JN14_26">26&#160;</span>Pero Notajtzin Dios namechualtitanilis in Yecticatzin Espíritu ica in chicahualis de notocaytzin. Huan ne Yecticatzin Espíritu Yejuatzin ne Teyolojpachojque. Huan Yejuatzin namechyecnextilijtiyás de notanahuatiluan. Huan Yejuatzin namechelnamictijtiyás nochi nijín ten axcan namechiluijtoc. </div>
<div class='p'>
<span class="verse" id="JN14_27">27&#160;</span>Huan Nejuatzin namechcahuilijtehuas se ne hueyi yolsehuilis. Huan ne neyolsehuilis de Nejuatzin namechtayocolijtehuas, yejua ne amo monehuilía queme ne yolsehuilis ten in talticpacuani quitemacaj. Ica ya nojón namechilía que amo ximoyolcuejmolocan nión no ximoyolmoutican. 
<span class="verse" id="JN14_28">28&#160;</span>Huan namejuan ipa cuali nanquicactinenque ya que Nejuatzin niyás campa yetica Notajtzin Dios. Huan de ompa ocsepa nihualas niyetoquiu namohuan. Porín tajcón yec melau nannechyoltasojtasquíaj, ijcuacón nanmoyolpactisquíaj cuac nancajsicamatij que Nejuatzin niyó inahuactzinco Notajtzin Dios. Porín Notajtzin Dios Yejuatzin ya ne cachi hueyi chiuque huan que Nejuatzin. 
<span class="verse" id="JN14_29">29&#160;</span>Huan nochi nijín namechilía achtopa ya que mochihuas para cuac mochihuas ya, ijcuacón namejuan nanquiyecneltocasque que Nejuatzin ni Cristo Temaquixtijque. 
<span class="verse" id="JN14_30">30&#160;</span>Huan axcan amo cachi oc namechnojnotzas oc, porín hualajtoc ya ne amocuali tayecanque Satanás ten nican talticpac taquitzquijtoc ica ne ichicahualis. Huan ne Satanás amo teyi quipía chicahualis para ma yejua nechtanajnahuatiqui. 
<span class="verse" id="JN14_31">31&#160;</span>Pero ijcón queme Notajtzin Dios nechnahuatilij ya ma nicchihua, no ijcón nicchiutinemis para ma ijcón ma quimatican in talticpacuani que Nejuatzin nictasojta Notajtzin Dios. </div>
<div class='p'>Huan de ompa Jesús quinilij imomachtijcahuan ijcuín: </div>
<div class='p'>―Axcan nimantzin ximoquetzacan huan tiyohue.  </div>
<div class='psalmlabel' id='JN15_0'> 15</div>
<div class='s'>Nican Jesús Temaquixtijque quinmachtijtoc imomachtijcahuan ica se nexcuitil de se uvastemecat </div>
<div class='p'>
<span class="verse" id="JN15_1">1&#160;</span>Huan ijcón in Jesús quinmachtij imomachtijcahuan ica se nexcuitil ijcuín: </div>
<div class='p'>―Nejuatzin queme niyesquía niuvastemecatactzon. Huan Notajtzin Dios quinejnehuilía queme ne tequitique ten quichijchipautinemi ne uvastemecatactzon. 
<span class="verse" id="JN15_2">2&#160;</span>Huan ne tequitique quimaxintinemi ne nomayohuan ten motatzmoltía ne ten amo quitemaca taquilot. Huan ne tequitique no quichijchipautinemi ne nomayohuan nochi ten melau quitemaca taquilot, para ijcón cachi quitemaca taquilome. 
<span class="verse" id="JN15_3">3&#160;</span>Huan namejuan melau namechyolchijchipahuac ya ica ne tanextililis ten namechmacatinemic ya. 
<span class="verse" id="JN15_4">4&#160;</span>Huan namejuan monequi ximajsitocan nohuantzin ijcón queme Nejuatzin nimajsitinemis namohuan. Porín xicmatican que se uvasmayit amo huelis quitemacas taquilot iselti san, como amo pilcatoc ihuan ne uvastemecat. Huan no ijcón namejuan amo no huelis nanquitemacasque taquilome como amo nachipa nanmajsitinemisque nohuan. </div>
<div class='p'>
<span class="verse" id="JN15_5">5&#160;</span>Porín Nejuatzin nimonejnehuililtía queme se uvastemecatactzon huan namejuan nanquinejnehuilíaj queme uvastatzmolme. Huan nochi naquen majsitinemisque nohuantzin, huan Nejuatzin no nimoajsitinemis ihuan, yejuan nojonques quitemacatiyasque míac taquilome ten quipactía Totajtzin Dios. Huan namejuan amo huelis teyi nanquichihuasque como amo nanmajsitinemisque nohuantzin. 
<span class="verse" id="JN15_6">6&#160;</span>Porín naquen amo majsitinemisque nohuan, yejuan nojonques quinejnehuilíaj ne uvastatzmol ten amo taqui. Huan in tequitini quimaximasque huan quitamotasque talpan. Huan de ompa huaquis huan quiololosque huan quichichinosque campa motzonmelautoc nochi tit. 
<span class="verse" id="JN15_7">7&#160;</span>Huan como namejuan nachipa nanmajsitinemij nohuantzin, huan no como nanquitacamatiyohue notanahuatiluan, ijcuacón namechilía xitajtanilican Notajtzin Dios nochi ten namejuan nanquinequisque, huan Yejuatzin namechmactilis. </div>
<div class='p'>
<span class="verse" id="JN15_8">8&#160;</span>Huan ijcón namejuan nanquihueyimohuiscachiutinemij Notajtzin Dios cuac nanquitemacaj míac taquilome ica namochipaucanemilis, huan ijcón nanquiyolpactíaj Notajtzin Dios. Huan ica nijín namotaquilohuan ixnesitiu que melau nannomomachtijcahuan. 
<span class="verse" id="JN15_9">9&#160;</span>Huan Nejuatzin namechtasojtatiu namejuan ijcón queme Notajtzin Dios nechtasojta Nejuatzin. Ica ya nojón namechilía xicsentocacan xicselijtiyacan ne tetasojtalis tenica Nejuatzin namechtasojta. 
<span class="verse" id="JN15_10">10&#160;</span>Huan como namejuan nanquitacamatiyohue nijín notanahuatiluan, ijcuacón namejuan nanquisentocasque nanquiselisque notetasojtalis. Huan no ijcón mochihuas, cuac Nejuatzin nictacamatiu itanahuatiluan de Notajtzin Dios, ijcuacón Nejuatzin nicsentoca nicselijtiyás itetasojtalis de Notajtzin Dios. 
<span class="verse" id="JN15_11">11&#160;</span>Huan ijcón Nejuatzin namechnojnotza para ximoyolpactican ica ne paquilis ten namechmaca huan ijcón ma yec majsitiu noyolpaquilis tech namoyolojuan. 
<span class="verse" id="JN15_12">12&#160;</span>Huan notanahuatil ten namechmaca yejua nijín, ma ximosepantasojtacan se huan ocsé ijcón queme Nejuatzin namechtasojta namejuan. 
<span class="verse" id="JN15_13">13&#160;</span>Huan ne tetasojtalis ten cachi hueyi yejua nijín: Monequi ma se quitemaca inemilis para ijcón quinpalehuis ocsequin itasojicnihuan. </div>
<div class='p'>
<span class="verse" id="JN15_14">14&#160;</span>Huan namejuan nanmochiutinemij nannotasojicnihuan, como namejuan nanquitacamatijtinemij nochi ten namechnahuatilij ya. 
<span class="verse" id="JN15_15">15&#160;</span>Huan axcan Nejuatzin amo namechnotza oc queme yesquíaj nantaquehualme san, porín in taquehual amo quimati toni quichihuas nipatrón. Ta, axcan nejua namechilía que namejuan nannotasojicnihuan porín namechajsicamatiltij ya nochi ne tanahuatilme ijcón queme nicaquilij cuac Notajtzin Dios nechnahuatilij ma nicchihua. 
<span class="verse" id="JN15_16">16&#160;</span>Huan namejuan amo nannechijitacque que ma nejua ninamoteco. Ta, Nejuatzin namechijitac que ma namejuan nannomomachtijcahuan. Huan Nejuatzin namechnahuatij ya que xichipaucanemican huan xictacamatinemican ijcón queme Notajtzin Dios quimonequiltía. Huan ijcón xicpixtiyacan míac taquilome de namochipaucanemilis para ma ne taquilome amo nenca san. Ta, ma huejcahuasque. Ica ya nojón nochi ten yesqui nanquitajtanilisque Notajtzin Dios ica ne chicahualis de Nejuatzin notocaytzin, nochi Yejuatzin namechmactilis. 
<span class="verse" id="JN15_17">17&#160;</span>Huan yejua nijín namechnahuatilía axcan, que ximosepantasojtacan se huan ocsé. </div>
<div class='s'>Nican tajtoa de ne talticpacuani ten quitahuelitaj Jesús huan itaneltocacahuan </div>
<div class='p'>
<span class="verse" id="JN15_18">18&#160;</span>Huan no Jesús quinilij imomachtijcahuan ijcuín: </div>
<div class='p'>―Huan cuac in talticpacuani namechyoltahuelitasque, ijcuacón xicmatican que yejuan achtopa nechyoltahuelitaj Nejuatzin. 
<span class="verse" id="JN15_19">19&#160;</span>Porín tajcón namejuan nanpoutosquíaj ihuan in talticpacuani, ijcuacón xicmatican que ne talticpacuani cachi namechtasojtasquíaj, ijcón queme yejuan quintasojtaj nochi ne ten ihuan poutocque. Pero namejuan amo nanpoutinemisque oc ihuan in talticpacuani. Porín Nejuatzin namechijitac ya namejuan para ma amo xipoutocan ihuan in talticpacuani. Ica ya nojón in talticpacuani namechyoltahuelitztinemij porín namejuan amo nanpoutinemij oc inuan yejuan. 
<span class="verse" id="JN15_20">20&#160;</span>Cuali xiquelnamiquican nijín tajtolme ten namechilijtihuitz ya ijcuín: “In taquehual amo cachi hueyi chiuque huan que ne ipatrón”. Huan ijcón queme Nejuatzin nechtahuelitztinenque in talticpacuani, no ijcón namejuan namechtahuelitztinemisque. Huan queme namejuan nanquitacamatque ya notanahuatiluan, no ijcón in tagayot ten taneltocatiyasque, yejuan nojonques no quintacamatiyasque namotanahuatiluan. 
<span class="verse" id="JN15_21">21&#160;</span>Huan ijcón nochi in talticpacuani namechtajyohuiltijtinemisque porín Nejuatzin nechtahuelitaj. Huan yejuan nechtahuelitztinemij porín yejuan amo quixmatij Notajtzin Dios ten nechualtitanic nican talticpac. </div>
<div class='p'>
<span class="verse" id="JN15_22">22&#160;</span>Huan tajcón Nejuatzin amo nihualasquía para niquinnojnotzasquía in talticpacuani ica in Tajtoltzin de Dios, ijcuacón yejuan amo cajsicamatisquíaj cox tajtacolejque. Pero queme niquinnojnotzaco ya, ica ya nojón axcan in talticpacuani amo huelis quijtosque oc que amo tajtacolejque. 
<span class="verse" id="JN15_23">23&#160;</span>Huan nochi naquen nechtahuelitaj, yejuan nojonques no quitahuelitztinemij Notajtzin Dios. 
<span class="verse" id="JN15_24">24&#160;</span>Amo huelis se tagat san quichihuasquía nijín mohuiscatequime ijcón queme Nejuatzin nicchihuaco. Pero queme Nejuatzin nictamichihuac ya senteixteno nijín mohuiscatequime, ica ya nojón in talticpacuani cajsicamatque ya que yejuan tajtacolejque. Huan melau nijín tagayot quitztinenque ya in mohuiscatequime ten Nejuatzin nicchiutinemic ya. Ica ya nojón yejuan axcan nechtahuelitaj Nejuatzin, huan no quitahuelitztinemij in Notajtzin Dios. 
<span class="verse" id="JN15_25">25&#160;</span>Huan nechtahuelitztinemij in talticpacuani porín ijcón quipía que motamichihuas nijín tajtolme ten ijcuiliutoc tech in Tajcuilolamatzin de Dios ijcuín: “Nenca san nechtahuelitacque”. 
<span class="verse" id="JN15_26">26&#160;</span>Huan cuac namechualtitanilis ya ne namo Teyolojpachojcau, ijcuacón Yejuatzin ne yec Yolmelahuactzin hualas tequitiquiu itencopaca Notajtzin Dios. Huan ne Yolmelahuactzin, Yejuatzin ne hualehuac imaco de Totajtzin Dios. Huan cuac in Yolmelahuactzin hualas ya, ijcuacón Yejuatzin namechajsicamatiltiyás de aconi Nejuatzin. 
<span class="verse" id="JN15_27">27&#160;</span>Huan no ijcón namejuan nantanojnotztinemisque ica notajtoltzin huan nanquinajsicamatiltisque in tagayot de aconi Nejuatzin. Huan ijcón xicchiutinemican porín namejuan nanyetinenque nohuan desde ne tonal cuac nictzinpehualtij notequiu.  </div>
<div class='psalmlabel' id='JN16_0'> 16</div>
<div class='p'>
<span class="verse" id="JN16_1">1&#160;</span>Huan no Jesús quinilij imomachtijcahuan ijcuín: </div>
<div class='p'>―Huan namechilía nochi nijín tajtolme para cuac namechtahuelitztinemisque in talticpacuani, ijcuacón amo ximoyolxocolican para xicsecocahuacan namotacuautamatilis. 
<span class="verse" id="JN16_2">2&#160;</span>Porín in tayecanani judíos namechcalantamotasque para ma amo ximosentilijtinemican oc tech in tiopan de judíos. Huan amo sayó namechtacahualtisque. Ta, no ijcón ejcos in tonal cuac acsá de yejuan namechmictis. Huan neques ten namechmictisque, yejuan nojonques quiyolnemilisque que xa cachi quiyolpactíaj in Totajtzin Dios ica ne ten yejuan quichiutocque. 
<span class="verse" id="JN16_3">3&#160;</span>Huan ijcón namechtahuelitztinemisque porín amo queman quixmatque in Notajtzin Dios, huan amo no Nejuatzin amo queman nechixmatque. 
<span class="verse" id="JN16_4">4&#160;</span>Huan ijcón nochi nijín ten mochihuas namechnejmachtijtoc axcan para que cuac ejcos ya ne tonal ten tajyohuilis, ijcuacón xiquelnamiquican que Nejuatzin ipa namechilijca ya. </div>
<div class='s'>Nican tajtoa den itequiu den Yecticatzin Espíritu </div>
<div class='p'>Huan no Jesús quinilij imomachtijcahuan ijcuín: </div>
<div class='p'>―Huan amo teyi namechilijca den itequiu in Yecticatzin Espíritu porín axcan Nejuatzin ninentinentoc oc namohuan. 
<span class="verse" id="JN16_5">5&#160;</span>Pero axcan Nejuatzin niyó ya niyetoti imacotzinco Notajtzin Dios ten nechualtitanic nican talticpac. Huan amo senme de namejuan ma xinechtajtoltican ijcuín: “¿Can tiyajtoc?” 
<span class="verse" id="JN16_6">6&#160;</span>Huan amo nannechtajtoltíaj teyi porín nochi nanmoyoltayocoltíaj ica por nochi nijín tajtolme ten namechilijtoc ya. 
<span class="verse" id="JN16_7">7&#160;</span>Pero nochi yec melau nijín tajtol ten namechilijtoc que cachi cuali para namejuan ma Nejuatzin niyó ya campa nihualehuac. Porín tajcón amo niyó campa Notajtzin Dios, ijcuacón amo huelis hualas ne namo Teyolojpachojcau para yetoquiu namoyolijtic. Pero como niyó ya campa ne nihualehuac, ijcuacón namechualtitanilis ne namo Teyolojpachojcau para ma namechpalehuiqui. 
<span class="verse" id="JN16_8">8&#160;</span>Huan cuac hualas ya ne namo Teyolojpachojcau nican talticpac, ijcuacón Yejuatzin nochi quintaneltoctis in talticpacuani que yejuan tajtacolejque. Huan no quintaneltoctiquiu que sayó Nejuatzin ni Yolchipahuactzin. Huan no quintaneltoctiquiu de que Totajtzin Dios se tonal quinixcomacas huan quintelchihuas nochi ten amo taneltocani. 
<span class="verse" id="JN16_9">9&#160;</span>Huan ne Teyolojpachojque quintaneltoctis in talticpacuani que yejuan tajtacolejque porín yejuan axcan amo tacuautamatij nohuantzin. 
<span class="verse" id="JN16_10">10&#160;</span>Huan no Yejuatzin quintaneltoctis ne talticpacuani que sayó Nejuatzin ni Yolchipahuactzin, porín sayó Nejuatzin niyó niyetoti imacotzinco Dios. Ica ya nojón namejuan amo nannechitztinemisque oc cachi oc. 
<span class="verse" id="JN16_11">11&#160;</span>Huan ne Teyolojpachojque quinajsicamatiltis in talticpacuani de ne hueyi tatzacuiltilis ten Dios quinualtitanilis. Huan ijcón mochihuas porín Totajtzin Dios quinixcomacac ya huan quintelchihuac ya in amocuali Satanás ne ten axcan taquitzquijtoc nican talticpac. </div>
<div class='p'>
<span class="verse" id="JN16_12">12&#160;</span>Huan no Jesús quinilij imomachtijcahuan ijcuín: </div>
<div class='p'>―Huan ijcón nicpía míac taman tanextililisme para namechilisquía oc, pero axcan amo huelis oc nancajsicamatisque. 
<span class="verse" id="JN16_13">13&#160;</span>Pero cuac hualas ne Yecticatzin Espíritu ten Yolmelahuactzin, ijcuacón Yejuatzin ne namechyecantiyás para ximomachtican ica nochi tanextililisme ten melau. Huan ne Yecticatzin Espíritu amo tanojnotztinemis ica Yejuatzin itanahuatil san. Ta, Yejuatzin melau namechmachtijtiyás ica ne tanahuatil tenica Notajtzin Dios quinajnahuatilij ya. Huan no in Yecticatzin Espíritu namechnextiltijtiyás nochi míac tataman ten mochihuaquiu satepan oc. 
<span class="verse" id="JN16_14">14&#160;</span>Huan in Yecticatzin Espíritu, Yejuatzin ne quichihuas que in tagayot ma nechmohuistilijtinemican. Huan Yejuatzin ijcón quichihuas porín quicuis noaxca notajtoluan huan namechajsicamatiltijtiyás de toni quijtosnequi nochi nijín notajtaluan. 
<span class="verse" id="JN16_15">15&#160;</span>Huan nochi ne tanextililisme ne ten Notajtzin Dios iaxcacopaca, Yejuatzin ne no noaxcacopaca. Ica ya nojón namechilij que in Yecticatzin Espíritu quiselis de noaxcacopaca huan Yejuatzin ne quicuis para namechajsicamatiltis namejuan. </div>
<div class='s'>Nican Jesús Temaquixtijque quinilij imomachtijcahuan que: ninyoltayocolisuan mochihuaquiu yolpaquilisme </div>
<div class='p'>
<span class="verse" id="JN16_16">16&#160;</span>Huan Jesús ocsepa quinilij imomachtijcahuan ijcuín: </div>
<div class='p'>―Huan axcan amo cachi huejcahuas oc nannechitztinemisque. Pero cachi satepan ocsepa nannechitasque. Huan ijcón mochihuas porín Nejuatzin niyati nepa campa yetica Notajtzin Dios. </div>
<div class='p'>
<span class="verse" id="JN16_17">17&#160;</span>Huan ijcón sequin de imomachtijcahuan motatajtoltiayaj se huan ocsé ijcuín: </div>
<div class='p'>―Huan, ¿toni quijtosnequi nijín tajtolme? Porín Yejuatzin techilía que amo huejcahuas oc tiquitztosque. Huan no quijtoa que cachi satepan ocsepa tiquitasque. Huan no quijtoa que nochi nijín mochihuas porín Yejuatzin yohui yetoti imacotzinco Totajtzin Dios. 
<span class="verse" id="JN16_18">18&#160;</span>Huan, ¿toni quijtosnequi nijín tajtol: “Amo huejcahuas oc nannechitztosque”? Huan tejuan nijín tajtolme amo ticajsicamatij de tonica yejua tajtojtoc. </div>
<div class='p'>
<span class="verse" id="JN16_19">19&#160;</span>Huan ijcón in Jesús niman quinyolojixmatic que yejuan quinequíaj quichihuilisque matájtanti. Ica ya nojón in Jesús quinilij ijcuín: </div>
<div class='p'>―Melau Nejuatzin namechilij que amo huejcahuas nannechitztosque oc. Huan no namechilij que cachi satepan nannechitasque. ¿Xe yejica ya nijín tenica namejuan nanmotatajtoltijtocque de toni quijtosnequi nijín notajtoluan? 
<span class="verse" id="JN16_20">20&#160;</span>Yec melau ten namechilía que namejuan nanchocasque huan nanmoyolcocojtosque cuac namechcautehuas ya. Pero in talticpacuani moyolpactijtosque. Huan masqui namejuan nanyetosque tech ne hueyi neyolcocolis, pero xicmatican que namoneyolcocolis mochihuaquiu paquilisme. 
<span class="verse" id="JN16_21">21&#160;</span>Huan namechnextilía ica se nexcuitil ijcuín: Melau cuac se sihuat tayolititi ya, ijcuacón yejua ne tajyohuía ica ne hueyi toneucayot, porín ejcoc ya in tonal de ne tajyohuilis. Pero satepan cuac yolic ya in conetzin, ijcuacón ne sihuat hasta amo no quelnamiquis oc ne tajyohuilis cox ipan panoc, porín yejua semi moyolpactijtoc ica ne conetzin ten yolic nican talticpac. 
<span class="verse" id="JN16_22">22&#160;</span>Huan ijcón queme ne sihuat tajyohuía, no ijcón namejuan axcan nantajyohuisque. Pero xicmatican que Nejuatzin satepan ocsepa namechitaquiu. Huan cuac Nejuatzin nihualas ya, ijcuacón namejuan nanmohueyiyolpactisque. Huan ne namoyolpaquilisuan amo aquen huelis namechajchihuilis oc. 
<span class="verse" id="JN16_23">23&#160;</span>Huan tech ne tonal cuac nanyolpactinemisque ya, ijcuacón amo monequi oc nannechtajtoltisque tensá oc. Porín yec melau ten namechilía que tech ne tonal Notajtzin Dios namechmactilis nochi ten nanquitajtanilisque ica in chicahualis de notocaytzin. 
<span class="verse" id="JN16_24">24&#160;</span>Huan melau tech nijín tonalme hasta yequintzin amo teyi nanquitajtanilijtocque Notajtzin Dios ica in chicahualis de notocaytzin. Pero axcan xictajtanican huan ijcón nanquiselisque ten Notajtzin Dios namechmacas. Ijcuacón namejuan nanquipiasque tech namoyolijtic se hueyi ajsicapaquilis. </div>
<div class='s'>Nican Jesús Temaquixtijque quinilij imomachtijcahuan que Yejuatzin nochi quitamixijxicoj ya in chicahualisme den amocuali Satanás </div>
<div class='p'>
<span class="verse" id="JN16_25">25&#160;</span>Huan Nejuatzin namechmachtijtihuala ya ica sequi nexcuitilme. Pero hualas ya in tonal cuac Nejuatzin amo namechnextilis oc ica ne nexcuitilme. Ijcuacón Nejuatzin namechmachtis de chicahualisme de Notajtzin Dios ica sequi tajtolme ten cachi amo ohui para ijcón namejuan nancajsicamatisque. 
<span class="verse" id="JN16_26">26&#160;</span>Huan tech ne tonal namejuan nanmotatatautilisque ihuan Notajtzin Dios sayó ica ichicahualis de notocaytzin. Ijcuacón amo monequis oc ma nimotatatautilis ihuan Notajtzin Dios ica por namejuan. Ta, sayó namejuan xicchihuacan. 
<span class="verse" id="JN16_27">27&#160;</span>Huan ijcón xicchihuacan namejuan porín Notajtzin Dios namechyoltasojta. Huan Yejuatzin namechyoltasojta porín namejuan no nannechyoltasojtaj Nejuatzin. Huan no Yejuatzin namechyoltasojta porín namejuan nanquiyecneltocacque que Nejuatzin nihualehuac imacotzinco Notajtzin Dios. 
<span class="verse" id="JN16_28">28&#160;</span>Huan melau Nejuatzin nihualehuac imacotzinco Notajtzin Dios huan nihuala nican talticpac. Ica ya nojón axcan ocsepa nicahuas nijín talticpac. Huan niyás ocsepa nicajsitiu Notajtzin Dios. </div>
<div class='p'>
<span class="verse" id="JN16_29">29&#160;</span>Ijcuacón ne imomachtijcahuan quiluijque Jesús ijcuín: </div>
<div class='p'>―Axcan melau titechnojnotztoc ya huan no timitzonyecajsicamatilíaj ya, masqui amo ticuic oc nexcuitilme para titechnojnotzas. 
<span class="verse" id="JN16_30">30&#160;</span>Huan axcan melau ticyecajsicamatij ya que tejuatzin nochi in tamachilisme de Dios ticmatoc ya. Huan axcan amo monequis oc que ma acsá mitztatajtoltis oc de toni quijtosnequi motamachilisuan. Ica ya nojón tejuan tiyecajsicaneltocaj ya que tejuatzin tionualehuac imacotzinco Totajtzin Dios. </div>
<div class='p'>
<span class="verse" id="JN16_31">31&#160;</span>Ijcuacón in Jesús quintajtoltij imomachtijcahuan ijcuín: </div>
<div class='p'>―¿Xe melau nanquiyecneltocaj ya nijín que Nejuatzin nihualehuac imacotzinco Dios? 
<span class="verse" id="JN16_32">32&#160;</span>Huan Nejuatzin namechilía que hualajtoc ya in tonal, huan axcan melau namopan ejcoc ya in tonal cuac mochihuas que namejuan nanchocholosque huan nanmoixcuamoyahuasque se huan ocsé sejsecan huan nannechcahuasque noselti. Pero xicmatican que amo niyetos noselti. Ta, yetos nohuan Notajtzin Dios. 
<span class="verse" id="JN16_33">33&#160;</span>Huan nochi nijín tajtolme namechilijtoc para que namejuan xicpiacan ne neyolsehuilis. Huan tech nijín talticpac namejuan nanquipiasque míac tajyohuilisme. Pero amo ximoyolmoutican. Ta, ximoyolchicahuacan porín Nejuatzin nochi nictamixijxicoj ya in chicahualis den amocuali Satanás ten taquitzquijtinemi nican talticpac.  </div>
<div class='psalmlabel' id='JN17_0'> 17</div>
<div class='s'>Nican Jesús Temaquixtijque motatatautilij inahuactzinco Itajtzin Dios ica por imomachtijcahuan </div>
<div class='p'>
<span class="verse" id="JN17_1">1&#160;</span>Huan in Jesús cuac quintamiilij ya imomachtijcahuan nochi nijín tajtolme, ijcuacón Yejuatzin ajcotachíac ne eluiyactzinco huan quilij Itajtzin Dios ijcuín: </div>
<div class='p'>―Notajtzin Dios, ejcoc ya in tonal cuac nictamichihuas notequiu. Huan axcan xinechonueyipanchihua senteixteno para que Nejuatzin nimoconetzin ma nicpía chicahualis ma no nimitzonueyipanchihuas Tejuatzin senteixteno. 
<span class="verse" id="JN17_2">2&#160;</span>Porín Nejuatzin nimoconetzin huan Tejuatzin tinechonmactilij ya tanahuatil para ma Nejuatzin nimomasouto ica mochicahualis inpan nochi in talticpacnemini. Huan amo sayó nojón. Ta, no Tejuatzin tinechonmacac ya tanahuatil para ma Nejuatzin niquinmaca ne nemilis nachipa nochi naquen Tejuatzin tinechinmactilij ya ma pohuican nohuantzin. 
<span class="verse" id="JN17_3">3&#160;</span>Huan ne nachipa nemilis quijtosnequi yejua nijín: Que in talticpacuani ma mitzonixmatican Tejuatzin que tion Dios tion Yolmelahuactzin, huan sayó Tejuatzin tion Dios. Huan in talticpacuani ma nechixmatican Nejuatzin que ni Jesucristo ten Tejuatzin tinechonualtitanic ya nican talticpac. </div>
<div class='p'>
<span class="verse" id="JN17_4">4&#160;</span>Huan Nejuatzin nimitzonhueyipanchiutinemic ya nican talticpac. Huan axcan Nejuatzin nochi nictamichihuac ya in tequit ten Tejuatzin tinechonmactilij ya ma nicchihuani. 
<span class="verse" id="JN17_5">5&#160;</span>Huan axcan Notajtzin Dios xinechonhueyipanchihua moixpantzinco Tejuatzin ica ne mochicaucahuelilis ten ipa nicpiaya ya ne moixpantzinco ne achtopa ya que tzinehuasquía in talticpac. 
<span class="verse" id="JN17_6">6&#160;</span>Huan Nejuatzin niquinyecajsicamatililtij ya de aconi Tejuatzin nochi ne taneltocani ten tiquinonijitac ya intzalan in talticpacnemini, huan neques Tejuatzin tinechonmactilij ya. Huan nojón taneltocani catcaj moaxcahuan, pero Tejuatzin tinechoninmactilij ya nojón taneltocani. Ica ya nojón yejuan quitacamatiyajque motajtoltzitzin. 
<span class="verse" id="JN17_7">7&#160;</span>Huan axcan nijín motaneltocacahuan cuali quimatij ya que nochi in tamachilisme ten tinechonmactilij ya, nochi nojón hualeutoc de Tejuatzin. 
<span class="verse" id="JN17_8">8&#160;</span>Huan Nejuatzin niquinnextilij ya motaneltocacahuan de nochi motajtoltzitzin ten tinechonmactilij ya, huan yejuan melau quinselijque huan quintacamatiyohue. Huan axcan nomomachtijcahuan quiyecajsicamatij ya que Nejuatzin nihualehuac momacotzinco Tejuatzin. Huan yejuan no quineltocacque ya que Tejuatzin tinechonualtitanic nican talticpac. </div>
<div class='p'>
<span class="verse" id="JN17_9">9&#160;</span>Huan axcan nimohueyitatatautilía moixpan, Tejuatzin, ica por yejuan nomomachtijcahuan ten Tejuatzin tinechoninmactilij ya. Huan amo nimotatatautilía ica por ne talticpacnemini san. Ta, nimotatatautilía ica por nomomachtijcahuan ten tinechoninmactilij ya porín yejuan moaxcahuan. 
<span class="verse" id="JN17_10">10&#160;</span>Huan nochi nomomachtijcahuan, yejuan nojonques no moaxcahuan. Huan no ijcón nochi momomachtijcahuan yejuan nojonques no pohuij nohuan. Huan yejuan yec tacuautamatij nohuan; ica ya nojón yejuan nechueyipanchiutihualayaj. 
<span class="verse" id="JN17_11">11&#160;</span>Huan axcan amo nimocahuas oc nican talticpac, pero nomomachtijcahuan yejuan melau mocahuasque oc nican talticpac. Huan Nejuatzin niyó nimitzajsiti para niyetos mohuan. Huan Tejuatzin tion Nohueyimohuiscatajtzin, nicnequi que Tejuatzin nachipa xiquinyecpixtinemi nomomachtijcahuan ica mochicahualis de motocaytzin nijinques momomachtijcahuan ten Tejuatzin tinechonmactilijca ya. Huan ijcón yejuan ne momomachtijcahuan ma poutinemican sansé ijcón queme Tejuatzin huan Nejuatzin tisenpoutinemij sansé san. 
<span class="verse" id="JN17_12">12&#160;</span>Porín cuac Nejuatzin ninentinemic ihuan momomachtijcahuan nican talticpac, ijcuacón Nejuatzin niquinyecpixtinemic ica mochicahualis de motocaytzin. Huan nochi ne momomachtijcahuan ten tinechoninmactilijca ya, yejuan nojonques nachipa niquinyecpixtinemic. Ica ya nojón nión senme de yejuan ixpoliuque. Ta, sayó ixpolihuic ne Judas Iscariote, ne ten ipa Dios quitalij ya ma ixpolihui. Huan ijcón mochihuac ipan ne Judas para que in Tajcuilolamatzin de Dios ma motamichihuati ijcón queme ijcuiliutoc. </div>
<div class='p'>
<span class="verse" id="JN17_13">13&#160;</span>Huan axcan niyó ya ne eluiyactzinco campa Tejuatzin tionyetoc. Pero Nejuatzin niquinnextilijtoc oc nomomachtijcahuan ica nijín tajtolme, para ma yejuan moyecajsicayolpactijtiyacan ica noyolpaquilis de Nejuatzin nicpía. 
<span class="verse" id="JN17_14">14&#160;</span>Huan no ijcón Nejuatzin niquinmactilij huan niquinnextilijtinemic nomomachtijcahuan de motajtoltzin de Tejuatzin. Pero in talticpacnemini quintahuelitacque nomomachtijcahuan, porín nomomachtijcahuan amo poutinemij oc ihuan in talticpacnemini, ijcón queme Nejuatzin amo no nipoutinemi oc nican talticpac. 
<span class="verse" id="JN17_15">15&#160;</span>Huan Nohueyitajtzin Dios, nimitzontajtanilía que amo xiquinajchihua nomomachtijcahuan de nican talticpac. Ta, nimitzontatautilía de que xiquinyecpixtinemi nomomachtijcahuan para que in amocuali Satanás ma amo quincajcayahua. 
<span class="verse" id="JN17_16">16&#160;</span>Huan ijcón queme Nejuatzin amo nipoutinemi nican talticpac, no ijcón nomomachtijcahuan yejuan amo no poutinemij nican talticpac. </div>
<div class='p'>
<span class="verse" id="JN17_17">17&#160;</span>Notajtzin Dios, motajtolis yejua ne yec melau tajtolis. Huan ica motajtolis ten yec melau xiquinyolchijchipahua huan ximoinaxcatili nijín nomomachtijcahuan para ma yec melau yejuan yec ajsicapoutinemican mohuantzin. 
<span class="verse" id="JN17_18">18&#160;</span>Huan ijcón queme Tejuatzin tinechonualtitanic para niquinmachtijtinemis in talticpacnemini, no ijcón Nejuatzin niquintitanis nomomachtijcahuan para ma no yejuan ma tamachtijtinemican intzalan in talticpacnemini. 
<span class="verse" id="JN17_19">19&#160;</span>Huan mohuantzin nimotemactía momacotzinco Tejuatzin para niquinpalehuijtiyás nomomachtijcahuan. Huan no nimotemactía momacotzin para ma yejuan no mohuantzin ma moteaxcatilijtinemican ica yolmelaucayot ica por motajtoltzin. 
<span class="verse" id="JN17_20">20&#160;</span>Huan ijcón amo nimitzontatatautilía sayó ica por nijín nomomachtijcahuan. Ta, no nimitzontatatautilijtoc ica por neques ten tacuautamatisque oc satepan nohuantzin, cuac nomomachtijcahuan quinnojnotztinemisque ica notajtoltzin. 
<span class="verse" id="JN17_21">21&#160;</span>Huan ijcón nimitzontajtanilía que nochi yejuan notaneltocacahuan, ma yejuan ma yec ajsicamajsitinemican se huan ocsé. Huan no nimitzontatautía Notajtzin ma sen poutinemican tohuan nochi nomomachitjcahuan, ijcón queme Tejuatzin timoajsitinemi nohuan, huan ijcón queme Nejuatzin no nimoajsitinemi mohuantzin. Huan no nimitzontatautía que notaneltocacahuan ma yec ajsicamajsitinemican se huan ocsé para ma ijcón in talticpacnemini ma quineltocacan que melau Tejuatzin ya tinechonualtitanic nican talticpac. </div>
<div class='p'>
<span class="verse" id="JN17_22">22&#160;</span>Huan Notajtzin, niquinaxcatilij ya nomomachtijcahuan ne mohuiscahuelilis ten Tejuatzin tinechonmactilij ya. Huan ijcón yejuan ma sepan poutinemican ijcón queme Tejuatzin huan Nejuatzin tisepanpoutinemij. 
<span class="verse" id="JN17_23">23&#160;</span>Huan Nejuatzin nimajsitinemi ihuan notaneltocacahuan huan Tejuatzin tionmajsitinemi nohuantzin. Huan nochi nijín mochihuac ijcón para que ma yejuan no nomomachtijcahuan ma yec ajsicapoutinemican sansé san. Huan ica por nijín sen yetolis in talticpacuani cajsicamatisque de que Tejuatzin tinechonualtitanic nican talticpac. Huan no cajsicamatisque que Tejuatzin tiquinyoltasojta in talticpacuani ijcón queme Nejuatzin tinechonyoltasojta. 
<span class="verse" id="JN17_24">24&#160;</span>Notajtzin Dios, nimitzontatautía ica por nijín nomomachtijcahuan ten tinechonmactilij ya. Huan Nejuatzin nicnequi ma yejuan yetotihue nohuantzin nepa eluiyactzinco campa Nejuatzin niyetos. Huan ompa eluiyactzinco yejuan quixmatitihue ne mohuiscahuelilis ten Tejuatzin tinechonmactilij ya. Huan Tejuatzin tinechonmactilij ya ne mohuiscahuelilis porín Tejuatzin tinechonyoltasojtac ya achtopa ya que tzinpehuasquía in talticpac. </div>
<div class='p'>
<span class="verse" id="JN17_25">25&#160;</span>Notajtzin Dios, tion Yolmelahuactzin huan in talticpacnemini amo mitzonixmatij. Pero Nejuatzin, quema, nimitzonixmati. Huan nijín nomomachtijcahuan cuali quimatocque ya que Tejuatzin tinechonualtitanic nican talticpac. 
<span class="verse" id="JN17_26">26&#160;</span>Huan Nejuatzin niquinnextilijtinemic nomomachtijcahuan ica in chicahualis de motocaytzin de aconi Tejuatzin. Huan niquinmachtijtinemis oc de aconi Tejuatzin, para ma ne tetasojtalis tenica tinechonyoltasojta, ma no ninyolijtic yejuan ma mochihua. Huan ijcón melau Nejuatzin nimoajsitinemis ninuan nomomachtijcahuan.  </div>
<div class='psalmlabel' id='JN18_0'> 18</div>
<div class='s'>Nican in tayecanani judíos quitzijtzicojque Jesús Temaquixtijque queme preso </div>
<div class='r'>(Mt. 26.47‑56; Mr. 14.43‑50; Lc. 22.47‑53) </div>
<div class='p'>
<span class="verse" id="JN18_1">1&#160;</span>Huan cuac in Jesús quintaminojnotzac ya imomachtijcahuan ica nochi nijín tanextililisme, ijcuacón Yejuatzin quistehuac, huan yajqui ihuan imomachtijcahuan, huan ajsitoj sentapalpa de ne hueyi atahuat de monotza Cedrón. Huan ompa yetoya se xocomila, huan Jesús calayic ompa ihuan imomachtijcahuan tech ne xocomila. 
<span class="verse" id="JN18_2">2&#160;</span>Huan ne Judas ten ipa quitemactis Jesús ma quimictican, yejua ipa cuali quixmatoya ya ne xocomila campa mosentiliayaj, porín miacpa in Jesús quinuicaya imomachtijcahuan ompa. 
<span class="verse" id="JN18_3">3&#160;</span>Ica ya nojón ne Judas quinualcuito huan quinejcoltij míac tagayot soldados campa ne xocomila. Huan no hualayaj ne tiopan mayolme ten quinualtitanque in fariseos huan tayecanani tiopixcame. Huan ne tagayot nochi cualcuíaj teposme queme machete, huan sequin cualcuíaj lampara de aceite, huan sequi cualcuíaj ocopil tenica motahuilijtihualayaj. 
<span class="verse" id="JN18_4">4&#160;</span>Huan queme in Jesús ipa cuali quimatoya ya toni ipan mochihuasquía, ica ya nojón cuac ejcocque ya ne tagayot, nimantzin Jesús motayecancaquetzac huan quintajtoltij in tagayot ijcuín: </div>
<div class='p'>―¿Aconi nanquitemoaj? </div>
<div class='p'>
<span class="verse" id="JN18_5">5&#160;</span>Huan yejuan tananquilijque ijcuín: </div>
<div class='p'>―Tictemoaj yejua ne ten monotza Jesús de Nazaret. </div>
<div class='p'>Huan in Jesús quinnanquilij ijcuín: </div>
<div class='p'>―Nejuatzin ya ni Jesús de Nazaret. </div>
<div class='p'>Huan no ompa ijcatoya in Judas Iscariote ten hualaya para ijcón quitemactis Jesús. 
<span class="verse" id="JN18_6">6&#160;</span>Huan cuac in Jesús quinili ijcuín: “Nejuatzin ya ni Jesús”, ijcuacón in tagayot nochi motzinquixtijtihuetzque huan ajquetztihuetzitoj talpan. 
<span class="verse" id="JN18_7">7&#160;</span>Pero in Jesús ocsepa quinyectajtoltij in tagayot ijcuín: </div>
<div class='p'>―¿Aconi nanquitemoaj? </div>
<div class='p'>Huan yejuan quijtoayaj ijcuín: </div>
<div class='p'>―Tictemoaj yejua ne ten monotza Jesús de Nazaret. </div>
<div class='p'>
<span class="verse" id="JN18_8">8&#160;</span>Ijcuacón in Jesús quinilij ocsepa ijcuín: </div>
<div class='p'>―¿Xe amo nanquicacque ya ten namechilij que Nejuatzin ya ni Jesús de Nazaret? Huan como nannechtemoaj Nejuatzin, pero namechilía que amo xiquinquitzquican nomomachtijcahuan. Ta, nicnequi que xiquincahuacan ma yacan. </div>
<div class='p'>
<span class="verse" id="JN18_9">9&#160;</span>Huan nochi nijín mochihuac para ma ijcón motamichihua ya ne ten Jesús quinilijca ya imomachtijcahuan ne achtopa: “Notajtzin Dios, amo nicpoloj nión senme den notaneltocacahuan ten tinechonmactilijca ya”. 
<span class="verse" id="JN18_10">10&#160;</span>Huan in Simón Pedro quipiaya se machete. Ica ya nojón yejua nimantzin quipanquixtij imachete huan quinacasximac iyecmacopaca ne tagatzin ten monotza Malco, ne ten catca itaquehual den ne tayecanque tiopixcat. 
<span class="verse" id="JN18_11">11&#160;</span>Ijcuacón in Jesús quilij Pedro ijcuín: </div>
<div class='p'>―Nimitznahuatía que nimantzin xicpancalaqui momachete tech in cuetax. ¿Xe tejua ticyolnemilía que Nejuatzin amo monequis nicxicos in tajyohuilis ten Notajtzin Dios quimonequiltía ma niquijyohuis? Pues, monequi ma nicchihua. </div>
<div class='s'>Nican cuiyacque Jesús Temaquixtijque inixpan den cachi hueyi tiopixcat </div>
<div class='r'>(Mt. 26.57‑58; Mr. 14.53‑54; Lc. 22.54) </div>
<div class='p'>
<span class="verse" id="JN18_12">12&#160;</span>Ijcuacón in tagayot soldados ihuan in tayecanque soldado huan ne tiopanmayolme den tayecanani judíos, nochi yejuan quiquitzquijque Jesús queme preso huan quitzijtzicojque. 
<span class="verse" id="JN18_13">13&#160;</span>Huan de ompa niman cuiyacque Jesús ichan Anás, huan ne Anás catca imontat de Caifás, huan ne Caifás yejua ne catca tayecanque tiopixcat tech ne xihuit. 
<span class="verse" id="JN18_14">14&#160;</span>Huan ne Caifás yejua ne ten ipa quinilijca ya in tayecanani judíos que monequía momiquilis se tagatzin para quinmaquixtis in pueblojuani judíos. </div>
<div class='s'>Nican tajtoa de que Simón Pedro yetoya icaltampa de ne tayecanque Anás </div>
<div class='r'>(Mt. 26.69‑70; Mr. 14.66‑68; Lc. 22.55‑57) </div>
<div class='p'>
<span class="verse" id="JN18_15">15&#160;</span>Huan in Simón Pedro huan ocsé imomachtijcaicniu quitoctiliayaj Jesús. Huan ne imomachtijcaicniu den Pedro, yejua ne ipa cuali quixmatía ne tayecanque tiopixcat. Ica ya nojón ne imomachtijcaicniu no calaquito ihuan Jesús ne icaltampa den hueyi tiopixcat. 
<span class="verse" id="JN18_16">16&#160;</span>Pero in Simón Pedro mocahuac ne calampa den calteno. Ica ya nojón ne imomachtijcaicniu ne ten ihuan moixmati ne tayecanque tiopixcat, yejua hual calanquisac para quinojnotzaco ne sihuat ten calten tapixque para ma quicahua in Pedro ma no calaquiti. 
<span class="verse" id="JN18_17">17&#160;</span>Ica ya nojón ne sihuacaltentajpiaque quilij in Pedro ijcuín: </div>
<div class='p'>―¿Xe amo no tejua tiimomachtijcau de ne tagat Jesús? </div>
<div class='p'>Huan Pedro quinanquilij ijcuín: </div>
<div class='p'>―Nejua amo niimomachtijcau. </div>
<div class='p'>
<span class="verse" id="JN18_18">18&#160;</span>Huan queme ompa sen tocotzyetoyaj sequi taquehualme huan sequin mayolme, yejuan nojonques quixotaltijcaj in tit huan moijcatoyaj mototoniayaj porín semi taseseyaya. Huan no ompa inuan ijcatoya in Pedro mototonijtoya campa in tit. </div>
<div class='s'>Nican in tayecanque tiopixcat quitatajtoltiaya Jesús Temaquixtijque </div>
<div class='r'>(Mt. 26.59‑66; Mr. 14.55‑64; Lc. 22.66‑71) </div>
<div class='p'>
<span class="verse" id="JN18_19">19&#160;</span>Huan in tayecanque tiopixcat pehuac quitatajtoltiaya Jesús de aconime imomachtijcahuan, huan no quitajtoltiaya Jesús de toni quinnextiliaya in pueblojuani. 
<span class="verse" id="JN18_20">20&#160;</span>Pero in Jesús quinanquilij ijcuín: </div>
<div class='p'>―Nejuatzin nochi nitanojnotztinemic senteixteno inixpan nochi in pueblojuani judíos. Huan nachipa nitamachtiaya tech in tiopanme de judíos huan tech ne cachi hueyi tiopan campa ne mosentiliayaj nochi in tagayot judíos. Ica ya nojón nejua niquijtoa que amo teyica nitanojnotztinemic ichtaca san. 
<span class="verse" id="JN18_21">21&#160;</span>Huan, ¿queyé nejua san tinechtajtoltijtoc? Ta, cachi cuali xiquintajtolti ne naquen nechcactinenque para ma yejuan mitzyequilican tonica niquinnojnotztinemic. Porín melau yejuan cuali quimatocque tenica niquinmachtijtinemía. </div>
<div class='p'>
<span class="verse" id="JN18_22">22&#160;</span>Huan ijcón cuac in Jesús quitamiijtoj nochi nijín, ijcuacón senme den tiopanmayolme ten ompa yetoya, yejua ne quixtatzinij Jesús huan quilij ijcuín: </div>
<div class='p'>―¿Xe ijcón monequi ticnanquilis in tayecanque tiopixcat? </div>
<div class='p'>
<span class="verse" id="JN18_23">23&#160;</span>Huan Jesús quinanquilij in mayol ijcuín: </div>
<div class='p'>―Como tensá niquijtoa ten amo cuali, xinechyequili catiyejua in tajtol ten amocuali. Huan como niquijtoa ten melau, ¿queyé tejua tinechixtatzinía? </div>
<div class='p'>
<span class="verse" id="JN18_24">24&#160;</span>Ijcuacón in tayecanque Anás quitanahuatilij ma quitzijtzicocan Jesús, huan de ompa ma cuiquilican ne ocsé tayecanque ten monotza Caifás. </div>
<div class='s'>Nican Simón Pedro quijtoaya ocsepa que amo quixmati Jesús Temaquixtijque </div>
<div class='r'>(Mt. 26.71‑75; Mr. 14.69‑72; Lc. 22.58‑62) </div>
<div class='p'>
<span class="verse" id="JN18_25">25&#160;</span>Huan queme in Simón Pedro no moijcatoya mototonijtoya ne campa tatatijtoya, ijcuacón in Pedro quitajtoltijque ijcuín: </div>
<div class='p'>―¿Xe tejua amo senme den imomachtijcahuan de ne tagat Jesús? </div>
<div class='p'>Ijcuacón in Pedro quitaatij ten melau huan quinilij ijcuín: </div>
<div class='p'>―Nejua amo niimomachtijcau. </div>
<div class='p'>
<span class="verse" id="JN18_26">26&#160;</span>Pero yetoya se taquehual den tayecanque tiopixcat. Yejua ne catca ichancau ne Malco ne ten Pedro quicotonilijca inacas. Huan ne taquehual quilij Pedro ijcuín: </div>
<div class='p'>―¿Xe timolía que amo nimitzitac ne campa xocomila ihuan ne Jesús? </div>
<div class='p'>
<span class="verse" id="JN18_27">27&#160;</span>Ijcuacón in Pedro ocsepa quitaatij ten melau. Huan de ompa pehuac tzajtzi ya in piotzin. </div>
<div class='s'>Nican tajtoa de que Jesús Temaquixtijque ajsic campa in hueyi chiuque Pilato </div>
<div class='r'>(Mt. 27.1‑2, 11‑14; Mr. 15.1‑5; Lc. 23.1‑5) </div>
<div class='p'>
<span class="verse" id="JN18_28">28&#160;</span>Huan ijcón in Jesús quiquixtijque ichan ne Caifás huan cuiyacque campa ne hueyi cali den hueyi tajtoani Pilato. Huan tech ne horas pehuac tanesi ya. Ica ya nojón in tayecanani judíos amo quinecque calaquisque tech ne hueyi cali. Porín tacán calaquisquía campa amo taneltocani judíos, ijcón motajtacolmacasquíaj huan ijcón amo huelisquíaj oc quicuasque ne mohuiscatacualis tech in tajyohuilis iluit. 
<span class="verse" id="JN18_29">29&#160;</span>Ica ya nojón ne hueyi tajtoani Pilato hual calanquisac huan quinilij in tayecanani judíos ijcuín: </div>
<div class='p'>―¿Tonica nanquiteluilijtihuitze nijín tagat Jesús? </div>
<div class='p'>
<span class="verse" id="JN18_30">30&#160;</span>Huan yejuan tananquilijque ijcuín: </div>
<div class='p'>―Xicmati que tajcón nijín tagat Jesús amo quichihuasquía tensá tajtacol, ijcuacón tejuan amo huelisquía timitzualcuilisquíaj nican para timitzmactilisque. </div>
<div class='p'>
<span class="verse" id="JN18_31">31&#160;</span>Ijcuacón in tajtoani in Pilato quinilij ijcuín: </div>
<div class='p'>―Xicuiyacan namejuan nijín tagat Jesús huan xiquixcomacacan namejuan san, ijcón queme namotanahuatiluan namechnajnahuatía namejuan. </div>
<div class='p'>Huan ijcón in tayecanani judíos quinanquilijque Pilato ijcuín: </div>
<div class='p'>―Pero tejuan queme titayecanani judíos amo huelis aquen ma ticmictican. Ta, sayó tejuatzin ticpía ne tanahuatil. </div>
<div class='p'>
<span class="verse" id="JN18_32">32&#160;</span>Huan melau ne tonalme motamichihuac ya nochi in tajtolme ten quijtojca Jesús cuac Yejuatzin quinnejmachtijca ya ne imomachtijcahuan de quenín momiquilisquía. 
<span class="verse" id="JN18_33">33&#160;</span>Ijcuacón in Pilato ocsepa calaquito campa ne hueyi calijtic campa Pilato ichicahualispan. Huan de ompa in Pilato quinotzac Jesús huan quitajtoltij ijcuín: </div>
<div class='p'>―¿Xe tejua ya no tihueyichiuque rey den pueblojuani judíos? </div>
<div class='p'>
<span class="verse" id="JN18_34">34&#160;</span>Huan Jesús quinanquilij ijcuín: </div>
<div class='p'>―Huan nochi nijín ten tinechtajtoltijtoc, ¿cox hualeutoc de tejua? oso, ¿xa porín mitztapohuijtinemij ne tayecanani que nejua no nirey? </div>
<div class='p'>
<span class="verse" id="JN18_35">35&#160;</span>Huan ijcón ocsepa in Pilato quitajtoltij Jesús ijcuín: </div>
<div class='p'>―¿Xe timolía que nejua no nipoutoc ihuan ne pueblojuani judíos? Huan ne tayecanani den pueblojuani huan ne tayecanani tiopixcame, yejuan nojonques motayecancahuan, yejuan mitztemacticoj nomaco. ¿Xe tejua tensá ticchihuac den amo cuali? </div>
<div class='p'>
<span class="verse" id="JN18_36">36&#160;</span>Ica ya nojón in Jesús ocsepa quinanquilij ijcuín: </div>
<div class='p'>―Quema, ni rey, pero Nejuatzin amo niquinyolyecantoc ica nochicahualis neques ten pohuij nican talticpac san. Porín tacán Nejuatzin ni rey de nican talticpac san, ijcuacón nomomachtijcahuan motehuisquíaj ihuan ne tecuini soldados para ma ijcón Nejuatzin amo nechtemactisquíaj inmaco in tayecanani judíos. Pero xicmatican que Nejuatzin ni rey pero amo niquinyolyecantoc ica nochicahualis neques ten pohuij nican talticpac san. </div>
<div class='p'>
<span class="verse" id="JN18_37">37&#160;</span>Ijcuacón in Pilato ocsepa quitajtoltij Jesús ijcuín: </div>
<div class='p'>―¿Tajcón de melau ya que tejua ya ti rey? </div>
<div class='p'>Huan Jesús quinanquilij ijcuín: </div>
<div class='p'>―Quema, ni rey, ijcón queme tejua tiquijtoa. Nejuatzin nihuala nican talticpac niyolico para sayó niquijtos ten melau ten Notajtzin Dios nechnahuatilij san. Huan nochi naquen quitacamatinemisque den melau Tajtoltzin de Dios, yejuan nojonques quiyecaquilis ten nejua niquinilía. </div>
<div class='p'>
<span class="verse" id="JN18_38">38&#160;</span>Huan ijcón in Pilato ocsepa quitajtoltij Jesús ijcuín: </div>
<div class='p'>―Huan, ¿toni quijtosnequi ten tinechilijtoc ne den tajtol melau? </div>
<div class='s'>Nican quitelchiuque Jesús Temaquixtijque de que ma quimictican </div>
<div class='r'>(Mt. 27.15‑31; Mr. 15.6‑20; Lc. 23.13‑25) </div>
<div class='p'>Huan cuac Pilato quitamitajtoltij ya Jesús, ijcuacón ne hueyi tajtoani quisac huan yajqui quinnojnotzato ne tayecanani judíos huan quiniliaya ijcuín: </div>
<div class='p'>―Nejua amo nicajxilía teyi tajtacol nijín tagat Jesús. 
<span class="verse" id="JN18_39">39&#160;</span>Pero nicmatoc que namejuan ipa ijcón nanmohuicaj que cada xihuit ma nannechiliquij ma nicajcahua se preso cuac namejuan nantaluichihuaj ica ne iluit den tajyohuilis. ¿Toni nanquixejecoaj namejuan? ¿Xe nanquinequij ma nicajcahua nijín in preso ten quilía tayecanque de ne judíos, oso amo? </div>
<div class='p'>
<span class="verse" id="JN18_40">40&#160;</span>Cuac quicacque ya nijín tajtolme, ijcuacón nochi in tagayot tzajtzicque huan quijtoayaj ijcuín: </div>
<div class='p'>―Amo yejua nojón Jesús ticnequij que xicajcahua. Ta, ticnequij xicajcahua yejua ne tagat Barrabás, ne ten catca se tachtecque.  </div>
<div class='psalmlabel' id='JN19_0'> 19</div>
<div class='p'>
<span class="verse" id="JN19_1">1&#160;</span>Ijcuacón ne hueyi tajtoani Pilato cualcuito Jesús huan quitatanilij ne soldados ma cuitequican. 
<span class="verse" id="JN19_2">2&#160;</span>Huan ijcón ne soldados quimaijquitque sequi huitzti yohualtic queme se corona, huan de ompa quicuatalilijque Jesús. Huan no quitaquentijque Jesús ica se tilma xocopaltic. 
<span class="verse" id="JN19_3">3&#160;</span>Huan de ompa nochi in soldados motoquijque campa Yejuatzin huan quiquejqueltajpaloayaj ijcuín: </div>
<div class='p'>―Timitzonueyichihuaj, tejuatzin den titayecanque de pueblojuani de judíos. </div>
<div class='p'>Huan amo sayó quiliayaj ijcón. Ta, no quixtajtatziniayaj Jesús. 
<span class="verse" id="JN19_4">4&#160;</span>Ijcuacón in hueyi tajtoani Pilato ocsepa quisac huan quinilito ne tayecanani judíos ijcuín: </div>
<div class='p'>―Xiquitacan san, nejua nicualquixtiti nijín tagat Jesús para xicmatican namejuan que nejua amo teyi nicajxilía tensá tajtacol. </div>
<div class='p'>
<span class="verse" id="JN19_5">5&#160;</span>Huan ijcón in Jesús hual calanquisac cuaactihuitz ne corona den huitzti huan no taquentihuitz ica ne tilma den xocopaltic. Ica ya nojón in Pilato quinilij tagayot ijcuín: </div>
<div class='p'>―Nican yetoc ya nijín tagat Jesús. </div>
<div class='p'>
<span class="verse" id="JN19_6">6&#160;</span>Huan cuac in tayecanani tiopixcame huan in tiopanmayolme quitacque ya in Jesús, ijcuacón yejuan peuque quitzajtziliayaj ijcuín: </div>
<div class='p'>―Xicuoupampilocan, xicuoupampilocan. </div>
<div class='p'>Huan ocsepa in Pilato quinilij in tagayot ijcuín: </div>
<div class='p'>―Xicuiyacan namejuan huan xicuoupampilocan porín nejua amo teyi nicajxilía tajtacol nijín tagat Jesús. </div>
<div class='p'>
<span class="verse" id="JN19_7">7&#160;</span>Huan ijcón in tayecanani judíos quinanquilijque Pilato ijcuín: </div>
<div class='p'>―Xiconmati que tejuan ticpíaj se tanahuatil ten technahuatía que monequi miquis ne Jesús porín yejua no mopohuac queme Teconetzin de Dios. </div>
<div class='p'>
<span class="verse" id="JN19_8">8&#160;</span>Huan ijcón cuac quicayic in Pilato nijín tajtolme, ijcuacón yejua cachi oc moyolmoutiaya. 
<span class="verse" id="JN19_9">9&#160;</span>Huan ijcón in Pilato ocsepa calaquito campa ne hueyi calijtic huan ompa ocsepa quitajtoltij Jesús ijcuín: </div>
<div class='p'>―Huan tejua, ¿de can ticayot? </div>
<div class='p'>Huan in Jesús sayó motentamatiliaya san huan amo teyica quinanquilij Pilato. 
<span class="verse" id="JN19_10">10&#160;</span>Ijcuacón in Pilato ocsepa quitajtoltij Jesús ijcuín: </div>
<div class='p'>―¿Queyé tejua amo teyica tinechnanquilía? ¿Xe amo ticmati que nejua nicpía ne chicaucatanahuatil para niteilis ma mitzcuoupampilocan? Huan no nicpía tanahuatil para ma nimitztajtohuis ma mitzcajcahuacan. </div>
<div class='p'>
<span class="verse" id="JN19_11">11&#160;</span>Ijcuacón in Jesús quinanquilij ocsepa ijcuín: </div>
<div class='p'>―Para tejua san amo huelisquía ticpiasquía tanahuatil para tinechtelchihuas, como amo achtopa Totajtzin Dios mitzmactilisquía ne tanahuatil. Ica ya nojón ne naquen nechtemactij momaco, yejua ya ne cuica ya cachi hueyi tajtacol huan que tejua. </div>
<div class='p'>
<span class="verse" id="JN19_12">12&#160;</span>Huan cuac quicaquic nijín tajtol de Jesús, ijcuacón Pilato pehuac quitemoaya para queniu huelisquía quitajtohuis ma quicajcahuacan in Jesús. Huan cuac in tayecanani judíos quimatque que in Pilato quinequía quicajcahuas Jesús, ijcuacón yejuan quitzajtziliayaj Pilato huan quiliayaj ijcuín: </div>
<div class='p'>―Como tejua tictajtohuis nijín tagat para ma ticajcahuacan, ijcuacón tejua amo tictacamati ne hueyi rey emperador César. Porín nochi naquen yesqui quinequij mochihuas reyes, yejuan nojonques quixnamiquij ne hueyi rey César. </div>
<div class='p'>
<span class="verse" id="JN19_13">13&#160;</span>Huan ijcón queman in Pilato quicayic nijín tajtolme, ijcuacón yejua tatitanic ma cualquixtican in Jesús. Huan ijcón in Pilato yajqui motalito campa itaixejecocan ten quijtoaya ica ne hebreo tajtol Gábata (ten quijtosnequi ne campa patahuac tet ten alaxtic). 
<span class="verse" id="JN19_14">14&#160;</span>Huan tech ne tonal catca nepanta, in tonal achtopa que pehuasquía in tajyohuilisiluit ne tonal cuac in pueblojuani moyolchipahuasque de tajtacol. </div>
<div class='p'>Ijcuacón in Pilato quinilij in tayecanani judíos ijcuín: </div>
<div class='p'>―Nican namechcahuiliqui namotayecancaurey. </div>
<div class='p'>
<span class="verse" id="JN19_15">15&#160;</span>Ijcuacón yejuan cachi oc tzajtziayaj ijcuín: </div>
<div class='p'>―Xicalanquixtican huan xicuiyacan calan huan xicuoupampilotij. </div>
<div class='p'>Huan in Pilato ocsepa quinilij ijcuín: </div>
<div class='p'>―¿Xe namejuan nanquiyolnemilíaj que nejua nicuoupampilos ne namorey? </div>
<div class='p'>Pero ne tayecanani tiopixcame quinanquilijque ijcuín: </div>
<div class='p'>―Yec melau tejuan amo ticpíaj ocsé rey. Ta, sayó ne hueyi rey romano den monotza César. </div>
<div class='p'>
<span class="verse" id="JN19_16">16&#160;</span>Huan nimampa cuac quicayic nijín tajtolme, ijcuacón in Pilato quinmactij ne tayecanani judíos in Jesús. Huan ijcón yejuan cuiyacque para quicuoupampilosque. </div>
<div class='s'>Nican quicuoupampilojque in Jesús Temaquixtijque huan Yejuatzin momiquilij </div>
<div class='r'>(Mt. 27.32‑44; Mr. 15.21‑32; Lc. 23.26‑43) </div>
<div class='p'>
<span class="verse" id="JN19_17">17&#160;</span>Huan ijcón mochihuac que in Jesús yajqui quisac campa ne hueyi cali ten monotza pretorio. Huan de ompa yajqui quimamajtiyá ne icolotzin huan ajsito campa ne motanotza miquetzontecomatan, ten quilíaj ica in hebreo tajtol Gólgota. 
<span class="verse" id="JN19_18">18&#160;</span>Huan ijcón ompa Jesús quicuoupampilojque ihuan ome tachtequini, cada se tagat soutoya tech se colotzin se yecmacopaca huan in ocsé iopochcopaca quicuoupampilojque, huan Jesús Yejuatzin yetoya tatajcoyan. 
<span class="verse" id="JN19_19">19&#160;</span>Huan cuac quicuoupampilojque ya Jesús, ijcuacón ne hueyi tajtoani Pilato tanahuati que ma quichijchihuacan se cuoutzin ica tajcuilol tajtoltzin huan ma quicuatalilican ne colotzin de Jesús ten quijtoa ijcuín: “Jesús de Nazaret, yejua rey den pueblojuani judíos”. 
<span class="verse" id="JN19_20">20&#160;</span>Huan ijcón miacque tagayot judíos quileerojtiquisayaj ne tajcuilol tajtolme. Huan ijcón quichiuque porín campa ne quicuoupampilojque Jesús amo huejca de ne pueblo de Jerusalén. Huan ne tajcuilol tajtolme cuicayaj eyi taman tajtolme, ne tajtol hebreo, huan in tajtol griego, huan in tajtol latin. 
<span class="verse" id="JN19_21">21&#160;</span>Ica ya nojón in tayecanani tiopixcame judíos quilijque ne Pilato ijcuín: </div>
<div class='p'>―Amo xiquijcuilohuani ijcón, Rey den pueblojuani judíos. Ta, cachi cuali xiquijcuilohuani ijcuín: “Yejua quijtoaya que yejua in Rey den pueblojuani judíos”. </div>
<div class='p'>
<span class="verse" id="JN19_22">22&#160;</span>Ijcuacón in Pilato quinchicaucailij ijcuín: </div>
<div class='p'>―Xicmatican que ne ten niquijcuiloj ya, niquijcuiloj ya huan ijcón mocahuas. </div>
<div class='p'>
<span class="verse" id="JN19_23">23&#160;</span>Huan ijcón cachi satepan cuac in soldados quitamicuoupampilojque ya Jesús, ijcuacón yejuan quiajocuijque itilma huan quinahuiixtzayanque huan ijcón moxejxelohuilijque cada se soldado. Huan de ompa no quicuicque ne ocsé itilma ten quiquentinemía sen tanequistoc. Huan ne taquemit amo tajtzonmal. Ta, senquis taijquitil. 
<span class="verse" id="JN19_24">24&#160;</span>Huan ijcón in soldados moliayaj se huan ocsé ijcuín: </div>
<div class='p'>―Cachi cuali ma amo tictzajtzayanacan nijín taquemit. Ta, cachi cuali ma ticchihuacan ne tatanilis para ijcón tiquitasque aconi imaco mocahuas ne taquemit tajquitil. </div>
<div class='p'>Huan ijcón motamichihuac ijcón queme quijtoa in Tajcuilolamatzin de Dios ijcuín: “Moxejxelohuilijque notilmajtzin yejuan san, huan quichiuque ne tatanilis para quitasque aconi imaco mocahuas”. Huan nochi nijín ijcón quichiuque ne soldados. 
<span class="verse" id="JN19_25">25&#160;</span>Huan ompa itzintan ne colotzin campa pilcatoya Jesús, ompa yetoyaj nahui sihuame ten nijinques: Jesús inantzin, huan iicniu de inantzin, huan María isihuau de Cleofas, huan ya in María den pohuía ne pueblo Magdalena. 
<span class="verse" id="JN19_26">26&#160;</span>Huan cuac Jesús quitac inantzin que ompa ijcatoc ihuan ne imomachtijcau ten ne cachi quitasojtaya, ijcuacón in Jesús quilij inantzin ijcuín: </div>
<div class='p'>―Nonantzin, nijín nomomachtijcau, yejua xicpohua queme moconeu. </div>
<div class='p'>
<span class="verse" id="JN19_27">27&#160;</span>Huan de ompa in Jesús quilij ne imomachtijcau ijcuín: </div>
<div class='p'>―Ne nonantzin, axcan tejua xicpohua queme monantzin. </div>
<div class='p'>Huan ijcón ne imomachtijcau quipohuac inantzin Jesús queme inan, huan cuiyac yejua ichan. </div>
<div class='s'>Nican Jesús Temaquixtijque momiquilij </div>
<div class='r'>(Mt. 27.45‑56; Mr. 15.33‑41; Lc. 23.44‑49) </div>
<div class='p'>
<span class="verse" id="JN19_28">28&#160;</span>Huan satepan cuac quimatic ya Jesús que quitamichihuac ya nitequiu, ijcuacón Yejuatzin quijtoj ijcuín: </div>
<div class='p'>―Niyolamiqui. </div>
<div class='p'>Huan nochi nijín quijtoj Jesús ijcón para ma motamichihua ya ijcón queme ijcuiliutoc tech in Tajcuilolamatzin de Dios. 
<span class="verse" id="JN19_29">29&#160;</span>Huan como amo huejca yetoya se xalo temitoya ica ne xococ vino, ijcuacón motalojtihuetzic se tagatzin huan quiajaquic se tilma ten posoctic tech ne xococ vino. Huan quicuic se cuohuit huan se tilma ten posoctic huan quipilohuilij ne cuohuit huan ijcón quiajocuic huan quitenajxiltij Jesús. 
<span class="verse" id="JN19_30">30&#160;</span>Huan ijcón cuac in Jesús quichichinac ya ne xococ vino, ijcuacón Yejuatzin quijtoj ijcuín: </div>
<div class='p'>―Nochi notequihuan nictamichihuac ya axcan. </div>
<div class='p'>Huan de ompa mocuaixpiloj huan ijcón momiquilij Yejuatzin. </div>
<div class='s'>Nican tajtoa de ne soldado ten quinalcalaquic nimachete ielchiquiupan in Jesús </div>
<div class='p'>
<span class="verse" id="JN19_31">31&#160;</span>Huan nochi nijín mochihuac se tonal san achtopa ya que taluipehuasquía ca ne tajyohuilisiluit. Huan ijcón in tayecanani judíos amo quinequíaj ma mocahuani ninacayo in Jesús huan ne ome tachtequini campa ne colotzin tech ne tonal de nesehuilis, porín ne sehuilistonal catca semi mohuistic. Ica ya nojón yejuan quitajtanilijque in Pilato que ma yejua tatitani ma quimetzpojposteyican nochi neques ten cuoupampilcatocque, huan no ma quintemohuican tech ne colotzin. 
<span class="verse" id="JN19_32">32&#160;</span>Ijcuacón ne solados yajque quitacamatque in tanahuatil ne Pilato. Huan quimetzpojpostecque ne achto tachtecque. Huan de ompa no ijcón quichiuque ne ocsé tachtecque ten ihuan Jesús cuoupampilcatoya. 
<span class="verse" id="JN19_33">33&#160;</span>Huan ijcón in soldados cuac motoquijque campa Jesús pilcatoya, ijcuacón yejuan quitacque que ipa miyic ya. Ica ya nojón yejuan amo quimetzpojpostecque oc Jesús. </div>
<div class='p'>
<span class="verse" id="JN19_34">34&#160;</span>Huan masqui ipa momiquilij ya in Jesús, pero senme de ne soldados quielchiquiutoquilij imachete. Huan cuac quielchiunaltzoponij ya, ijcuacón pehuac esquisa huan no quisaya sequi queme at san. 
<span class="verse" id="JN19_35">35&#160;</span>Huan nejua nimomachtijcau ompa niquitztoya, huan nochi ten namechilía niquitac ya ica noixtololohuan. Ica ya nojón namechilía sayó ten melau. Huan nejua cuali nicmati que ne ten namechilijtoc, yejua ne nochi melau. Huan no namechilía nijín para que namejuan xicyecajsicaneltocacan ten mochihuac ya ipan Jesús. 
<span class="verse" id="JN19_36">36&#160;</span>Huan nochi nijín mochihuaco para ma motamichihua ya ijcón queme quijtoa in Tajcuilolamatzin de Dios ijcuín: “Nión se niomiyotzin quipostequilisque”. 
<span class="verse" id="JN19_37">37&#160;</span>Huan no quijtoa ocseco tech in Tajcuilolamatzin de Dios ijcuín: “In tagayot quitasque ne naquen quielchiquiutzoponijcaj ya”. </div>
<div class='s'>Nican tajtoa de que Jesús Temaquixtijque quitalpachojque </div>
<div class='r'>(Mt. 27.57‑61; Mr. 15.42‑47; Lc. 23.50‑56) </div>
<div class='p'>
<span class="verse" id="JN19_38">38&#160;</span>Huan in José pohuía tech se pueblo Arimatea huan yejua no catca imomachtijcau in Jesús masqui melau ichtacataneltocaya, porín quinmohuilíaya ne tayecanani judíos. Huan ijcón satepan cuac momiquilij ya Jesús, ijcuacón in José yajqui quitajtanilito ne hueyi tajtoani Pilato ma quicahuiliani de ne inacayo Jesús. Huan ijcón in Pilato quicahuilij. Ica ya nojón in José yajqui quitemohuito tech in colotzin inacayo Jesús huan cuiyac. 
<span class="verse" id="JN19_39">39&#160;</span>Huan queme Nicodemo no ompa ajsicca ya campa ne colotzin, yejua ne Nicodemo ten concalpanojca Jesús tech se tayohuac. Yejua ne huala cualcuic queme sempoal huan májtacti kilos de xiutzitzin ten cualtzin ajuiyac, ne xiutamanelol de ome taman, se xihuit monotzaya mirra, huan in ocsé áloes. 
<span class="verse" id="JN19_40">40&#160;</span>Huan ijcón in José huan Nicodemo quitemohuijque inacayo in Jesús. Huan de ompa quitetzilojque ica sequi tilma ten cuica ajuiyacayot de ne xiutamanelol. Huan ijcón quichiuque porín ijcón mohuicayaj ne pueblojuani judíos cuac quintalpachoayaj ninpueblojcahuan. 
<span class="verse" id="JN19_41">41&#160;</span>Huan ne campa quicuoupampilojcaj Jesús, amo huejca yetoya de se xochimila. Huan tech ne xochimila yetoya se yancuic animajtecal campa ne ayamo aca quinaltaliayaj. 
<span class="verse" id="JN19_42">42&#160;</span>Huan ompa ne quinalcalaquitoj inacayo Jesús. Huan ijcón quichiuque porín ne xochimila amo huejca quitztoya campa quicuoupampilojcaj Jesús. Huan no ijcón quichiuque porín semi tiotac ya, huan ne pueblojuani judíos ipa pehuatij ya in iluit de nesehuilistonal.  </div>
<div class='psalmlabel' id='JN20_0'> 20</div>
<div class='s'>Nican tajtoa de que Jesús Temaquixtijque panquisac yoltoc intzalan in ánimajme </div>
<div class='r'>(Mt. 28.1‑10; Mr. 16.1‑8; Lc. 24.1‑12) </div>
<div class='p'>
<span class="verse" id="JN20_1">1&#160;</span>Huan cuac ne tayecanatonal den se semana, yejua in domingo, ijcuacón in María Magdalena yajqui quitato ne tecoyoc campa toctoya Jesús. Pero cuac yejua yajqui, catca tayohuayan oc. Huan yejua quitac que cajchiuque ne hueyi tet tenica tentzactoya ne tecoyoc. 
<span class="verse" id="JN20_2">2&#160;</span>Ijcuacón in María nimantzin motalojtehuac huan yajqui campa yetoya Simón Pedro huan ne ocsé imomachtijcaicniu, ne ten Jesús semi quiyoltasojtaya. Huan María quinilij ijcuín: </div>
<div class='p'>―Namechilico que ne inacayo de Totecotzin quiquixtijque ya campa ne tecoyoc, huan axcan amo ticmatij oc can quitalijtoj. </div>
<div class='p'>
<span class="verse" id="JN20_3">3&#160;</span>Ijcuacón no nimantzin in Pedro huan ocsé imomachtijcaicniu quisque huan yajque ne campa tecoyoc. 
<span class="verse" id="JN20_4">4&#160;</span>Huan ijcón in omen mosentaloayaj, pero ne imomachtijcaicniu cachi moijsiucataloj huan que ne Pedro. Ica ya nojón yejua ajsic achtopa ne campa tecoyoc. 
<span class="verse" id="JN20_5">5&#160;</span>Huan de ompa motentocac huan cuac quinalitac, ijcuacón sayó quitac ne hueyi tilma huetztoya san tenica quitetzilojca Jesús. Huan masqui quinalitac, pero amo calayic. 
<span class="verse" id="JN20_6">6&#160;</span>Huan in Simón Pedro ejcoc nimampa de ne imomachtijcaicniu. Huan de ompa in Pedro nimantzin calayic campa ne tecoyoc. Huan yejua no sayó quitac ne hueyi tilma sayó huetztoya tenica quitetzilojca in Jesús. 
<span class="verse" id="JN20_7">7&#160;</span>Huan amo sayó ne hueyi tilma quitac. Ta, no quitac ne tzictzin tilma tenica quicuapiccaj Jesús. Huan nijín tilmajtzin amo sen yetoya ihuan ne hueyi tilma. Ta, semi seco yetoya tetecuiniutoya. 
<span class="verse" id="JN20_8">8&#160;</span>Ijcuacón no calayic ne imomachtijcaicniu, yejua ne ten achtopa ejcoco campa ne tecoyoc. Huan cuac quitac ya nochi nijín ten mochihuac, ijcuacón yejua quiyecajsicaneltocac ya que Jesús melau panquisac ya yoltoc intzalan in ánimajme. 
<span class="verse" id="JN20_9">9&#160;</span>Porín ne imomachtijcahuan de Jesús ayamo quiyecajsicamatíaj que cox ijcuiliutoc ya tech in Tajcuilolamatzin que in Jesús quipía de panquisas yoltoc intzalan in ánimajme. 
<span class="verse" id="JN20_10">10&#160;</span>Ijcuacón ne ome imomachtijcahuan de Jesús mocuepque huan yajque ichancopaca. </div>
<div class='s'>Nican Jesús Temaquixtijque quimonextilij ne María Magdalena </div>
<div class='r'>(Mr. 16.9‑11) </div>
<div class='p'>
<span class="verse" id="JN20_11">11&#160;</span>Huan satepan cuac yajque ya ne omen imomachtijcahuan, ijcuacón in María Magdalena ipa yetoya calampa de ne tecoyoc chocatoya. Huan cuac chocatoya, ijcuacón motentocac huan quinalitac ne tecoyoc campa yetoya Jesús. 
<span class="verse" id="JN20_12">12&#160;</span>Huan mochihuac que sayó quitac ome ángeles taquentoyaj ica sequi istac tilma ten pepetaca cualtzin. Huan in omen tocotzyetoyaj ne campa yetoya inacayo in Jesús; se yetoya itzontan, huan se icxitan. 
<span class="verse" id="JN20_13">13&#160;</span>Ijcuacón in ángeles quitajtoltijque María ijcuín: </div>
<div class='p'>―Tejua sihuat, ¿queyé tichocatoc? </div>
<div class='p'>Huan yejua quinnanquilij ijcuín: </div>
<div class='p'>―Nichocatoc porín cuiyacque ya Notecotzin Jesús, huan axcan amo nicmati can quitalitoj. </div>
<div class='p'>
<span class="verse" id="JN20_14">14&#160;</span>Huan ijcón cuac quintamiilij ya in ángeles, ijcuacón María mocueptiquisac huan quitac Jesús que ijcatoya ompa. Pero in María amo quimatic cox yejua ya Jesús. 
<span class="verse" id="JN20_15">15&#160;</span>Ijcuacón in Jesús quitajtoltij María ijcuín: </div>
<div class='p'>―Tejua sihuat, ¿queyé tichocatoc? ¿Aconi tictemoa? </div>
<div class='p'>Huan ijcón in María quiyolnemiliaya que xa yejua ne xochimilajpiaque. Ica ya nojón María quilij ijcuín: </div>
<div class='p'>―Tejua tagatzin, como tejua ticuiyac inacayo in Jesús, nimitzontatautía que xinechonili can ticahuato para ma nejua nicuitiu. </div>
<div class='p'>
<span class="verse" id="JN20_16">16&#160;</span>Huan in Jesús quinotzac María ijcuín: </div>
<div class='p'>―María. </div>
<div class='p'>Huan ijcón in María mocueptiquisac huan quilij ica ne hebreojtajtol ijcuín: </div>
<div class='p'>―Raboni ―ten quijtosnequi Tamachtijque. </div>
<div class='p'>
<span class="verse" id="JN20_17">17&#160;</span>Huan ijcón in Jesús quilij María ijcuín: </div>
<div class='p'>―Amo nicnequi xinechtzajtzacuili, porín ayamo nitejcoc ne campa yetica Notajtzin Dios. Ta, nicnequi xiyó xiquiniliti nocnihuan ijcuín: “Niman nitejcoti ya campa ne yetica Notajtzin”. Huan no xiquinyequili que nitejcoti ya ne campa yetica no Dios huan campa yetica namo Dios. </div>
<div class='p'>
<span class="verse" id="JN20_18">18&#160;</span>Ica ya nojón in María Magadalena nimantzin yajqui quintapohuito ne imomachtijcahuan de Jesús que yejua melau quitac ya Totecotzin Jesús. Huan no quinilito nochi in tajtolme tenica Jesús quinojnotzac. </div>
<div class='s'>Nican Jesús Temaquixtijque quinonmonextilij imomachtijcahuan </div>
<div class='r'>(Mt. 28.16‑20; Mr. 16.14‑18; Lc. 24.36‑49) </div>
<div class='p'>
<span class="verse" id="JN20_19">19&#160;</span>Huan ijcuac ne tayecanatonal, yejua ya ne ten axcan domingo. Huan tech ne tiotac imomachtijcahuan in Jesús sen yetoyaj tech se cali san campa nochi cuali tajtatzactoya, porín yejuan quinyolmohuiliayaj ne tayecanani judíos. Huan cuac yetoyaj ya calijtic, ijcuacón in Jesús calactihuetzico huan monextijtihuetzico intzalan imomachtijcahuan. Huan Yejuatzin quintajpaloco huan quinilij ijcuín: </div>
<div class='p'>―Xicpiacan namejuan axcan ne cuali neyolsehuilis. </div>
<div class='p'>
<span class="verse" id="JN20_20">20&#160;</span>Huan satepan cuac quintamitajpaloj ya imomachtijcahuan, ijcuacón in Jesús quinmonextilij imahuan campa tacojcol. Huan no quinnextilij ielchiquiu campa no quicojcocojque. Ica ya nojón imomachtijcahuan, cuac quitacque ya Nintecotzin, ijcuacón nochi yejuan moyolhueyipactijque. 
<span class="verse" id="JN20_21">21&#160;</span>Huan ijcón in Jesús quinilij ocsepa ijcuín: </div>
<div class='p'>―Xicpiacan namejuan axcan se cuali neyolsehuilis. Ijcón queme Notajtzin Dios nechualtitanic nican talticpac, no ijcón Nejuatzin namechtitaniti xicchihuatij de notequiu. </div>
<div class='p'>
<span class="verse" id="JN20_22">22&#160;</span>Ijcuacón in Jesús quinixpitzac imomachtijcahuan huan quinilij ijcuín: </div>
<div class='p'>―Xicselican in Yecticatzin Espíritu ten namechtayocolía. 
<span class="verse" id="JN20_23">23&#160;</span>Huan como namejuan nanquintapojpoluíaj acsame nintajtacoluan, no ijcón Notajtzin Dios quintapojpoluis yejuan. Huan como namejuan amo nanquintapojpoluíaj acsame nintajtacoluan, no ijcón Notajtzin Dios amo no quintapojpoluis yejuan. </div>
<div class='s'>Nican tajtoa de que in Tomás amo quiyecneltocaya cox melau panquisac ya yoltoc Jesús Temaquixtijque </div>
<div class='p'>
<span class="verse" id="JN20_24">24&#160;</span>Huan ne Tomás senme den majtactiomomen imomachtijcahuan, ten quitocaytiayaj nenetz, yejua ne amo yetoya ihuan ne ocsequin imomachtijcaicnihuan cuac monextico Jesús inixpan. 
<span class="verse" id="JN20_25">25&#160;</span>Huan ijcón cachi satepan ne ocsequin imomachtijcaicnihuan quiluijque Tomás ijcuín: </div>
<div class='p'>―Tejuan tiquitacque ya Totecotzin. </div>
<div class='p'>Pero in Tomás tananquilij ijcuín: </div>
<div class='p'>―Amo huelis nicneltocas como amo achtopa niquitas campa ne tacojcol ica teposme tech nimahuan Jesús. Huan como amo nimomajpilcalaquis campa ne quimasojsocaj Jesús, ijcuacón amo nicneltocas. Huan como amo no nimomajpilcalaquis ielchiquiutampa, ijcuacón amo nicneltocas que Jesús panquisac ya yoltoc. </div>
<div class='p'>
<span class="verse" id="JN20_26">26&#160;</span>Huan ijcón chicueyica ocsepa mosentilijque tech se cali ne imomachtijcahuan in Jesús. Huan tech nesenyetolis yetoya ya ne Tomás ihuan ne imomachtijcaicnihuan. Huan ijcón mochihuac masqui cuali yec tatzactoya tech in calteno, pero in Jesús calayic huan quinonmonextilij intzalan. Huan Yejuatzin pehuac quintajpaloa huan quiniliaya ijcuín: </div>
<div class='p'>―Axcan xicpiacan se cuali neyolsehuilis. </div>
<div class='p'>
<span class="verse" id="JN20_27">27&#160;</span>Huan niman in Jesús quilij in Tomás ijcuín: </div>
<div class='p'>―Tejua Tomás, xiquinita nomahuan huan xicalaqui momajpil tech nomacpal. Huan no ximomatilana huan xicalaqui nican noelchiquiupan, para ma amo xicnemilijtinemi queme ne ten amo taneltocaj. Ta, xicyecajsicaneltoca que Nejuatzin nipanquisac ya niyoltoc intzalan in ánimajme. </div>
<div class='p'>
<span class="verse" id="JN20_28">28&#160;</span>Ijcuacón in Tomás tananquilij ijcuín: </div>
<div class='p'>―Tac melau, tejuatzin Titotecotzin huan tion Dios. </div>
<div class='p'>
<span class="verse" id="JN20_29">29&#160;</span>Huan ijcón in Jesús quilij ocsepa ijcuín: </div>
<div class='p'>―Tejua Tomás, axcan tinechitac ya; ica ya nojón titacuautamatic ya nohuan ya. Pero cachi quipíaj ne yolpaquilis neques ten yec tacuautamatij nohuan masqui amo nechitacque. </div>
<div class='s'>Nican technextilía de queyé techijcuilohuilij nijín tajcuilolamatzin </div>
<div class='p'>
<span class="verse" id="JN20_30">30&#160;</span>Huan in Jesús quichihuac ocsepa míac taman chihualisme de ne mohuiscatequime. Huan nochi nijín quichihuac inixpan imomachtijcahuan, masqui tech nijín tajcuilolamat amo nochi nican ixnesij. 
<span class="verse" id="JN20_31">31&#160;</span>Pero nochi nijín ten ixnesi nican, nejua namechijcuilohuilía para ma xicyecneltocacan que ne Jesús Yejuatzin ya in Cristo, Iconetzin Totajtzin Dios. Huan cuac nanquiyecneltocasque ya, ijcuacón nanquipiasque ne yec melau nachipa nemilis ica ne chicahualis de nitocaytzin de Cristo.  </div>
<div class='psalmlabel' id='JN21_0'> 21</div>
<div class='s'>Nican Jesús Temaquixtijque monextij inixpan ne chicome imomachtijcahuan </div>
<div class='p'>
<span class="verse" id="JN21_1">1&#160;</span>Huan ijcón cachi satepan in Jesús ocsepa monextij inixpan imomachtijcahuan, cuac yejuan yetoyaj ne atenteno campa hueyíat de monotza Tiberias. Huan Yejuatzin monextico ijcuín. 
<span class="verse" id="JN21_2">2&#160;</span>Huan ompa sen yetoyaj ne chicome imomachtijcahuan, ne Simón Pedro, huan ne Tomás ten quitocaytiayaj nenetz, huan ne Natanael ten pohuía Caná de Galileajcopaca, huan ne omen iconehuan de Zebedeo, huan ne ocsequin omen nimomachtijcahuan in Jesús. 
<span class="verse" id="JN21_3">3&#160;</span>Ijcuacón in Pedro quinilij ne imomachtijcahuan ijcuín: </div>
<div class='p'>―Nejua niyó nitamaasiti ica pescados. </div>
<div class='p'>Ijcuacón yejuan no quilijque ijcuín: </div>
<div class='p'>―Como tiyó, tejuan no tiyasque mohuan. Huan ijcón yejuan quichiuque huan yajque huan tejcotoj tech ninbarco. Huan yajque quinejnemiltijque, pero tech ne tayohuac amo teyi moajxilijque pescados. 
<span class="verse" id="JN21_4">4&#160;</span>Huan cuac tanestihualaya ya, ijcuacón in Jesús monextico atenteno, huan masqui ne imomachtijcahuan amo quimatíaj aconi ne. </div>
<div class='p'>
<span class="verse" id="JN21_5">5&#160;</span>Ijcuacón Yejuatzin quinilij ijcuín: </div>
<div class='p'>―Namejuan telpocame, ¿xe ayamo teyi nanmoajxilíaj in pescados? </div>
<div class='p'>Ijcuacón yejuan quinanquilijque ijcuín: </div>
<div class='p'>―Ayamo teyi timoajxilíaj. </div>
<div class='p'>
<span class="verse" id="JN21_6">6&#160;</span>Huan ocsepa in Jesús quinilij ijcuín: </div>
<div class='p'>―Xictamotacan namomatau namoyecmacopaca den namobarco, huan ompa nanquitasque que nanmoajxilisque pescados. </div>
<div class='p'>Huan melau ijcón quichiuque ne imomachtijcahuaan, huan satepan amo huelíaj oc quiquixtijque ne ninmatau tech in at porín mocuicque huel míac pescados. 
<span class="verse" id="JN21_7">7&#160;</span>Ijcuacón ne imomachtijcau ten Jesús cachi quiyoltasojtaya quilij Pedro ijcuín: </div>
<div class='p'>―Yejua in Totecotzin. </div>
<div class='p'>Huan cuac in Simón Pedro quicayic que yejua ya Nintecotzin, ijcuacón nimantzin motalilij nitilma ten panían quiquentinemía. Huan ijcón quichihuac Pedro porín moquixtilijca ne nitilma. Huan cuac motalilij ya nitilma, ijcuacón nimantzin moatamotac Pedro. 
<span class="verse" id="JN21_8">8&#160;</span>Ijcuacón cachi satepan in ne ocsequin imomachtijcahuan cajxitijque ne ninbarco ne campa atenteno ya. Huan ijcón ejcocque quintitilatztihualajque ne pescados, porín amo semi huejca quitztoya ne atenteno, achá queme se ciento metro. 
<span class="verse" id="JN21_9">9&#160;</span>Huan ijcón cuac temocque ya ne imomachtijcahuan de ninbarco campa ne taluacpan, ijcuacón quitacque sequi tecol mimilicatoc. Huan tech ne tecol panían yetoya se pescado huan sequi pan. 
<span class="verse" id="JN21_10">10&#160;</span>Huan ijcón in Jesús quiniliaya ijcuín: </div>
<div class='p'>―Xicualcuican sequi namopescados ten yequin nanquinualcuicque. </div>
<div class='p'>
<span class="verse" id="JN21_11">11&#160;</span>Ijcuacón nimantzin in Simón Pedro tejcoto tech ninbarco huan yejua cachi cualtitilatzato in matat hasta campa ne taluacpan. Huan ne matat pexontihualaya de ne huejueyi pescados. Huan oncaya se ciento huan ome poal huan majtactioneyi pescados. Huan masqui tel senca ya pexontihualaya ne matat, pero amo tzayanic. 
<span class="verse" id="JN21_12">12&#160;</span>Ijcuacón in Jesús ocsepa quinilij imomachtijcahuan ijcuín: </div>
<div class='p'>―Xihualacan xialmasaloquij. </div>
<div class='p'>Huan nión senme de imomachtijcahuan ma moixehui ma quitajtolti aconi yejua. Porín ipa cuali quixmatíaj que Yejuatzin ya Nintecotzin. 
<span class="verse" id="JN21_13">13&#160;</span>Huan ijcón cuac mosentilijque ya imomachtijcahuan, ijcuacón Yejuatzin motoquij campa quitehuatztoya ne pescados. Huan de ompa quitilanac ca imay sequin pan, huan quinmajmactij ne imomachtijcahuan. Huan no ijcón quichihuac ica ne pescadojnacat quinmajmactij sejsé. 
<span class="verse" id="JN21_14">14&#160;</span>Huan nijín mochihuac ca expa ya que quinmonextilij in Jesús ninixpan imomachtijcahuan satepan cuac panquisac ya yoltoc intzalan in ánimajme. </div>
<div class='s'>Nican Jesús Temaquixtijque quilij Pedro ma xiquintamaca itaneltocacahuan ica itajtoltzin, ijcón queme in tapixque quintamacatinemi niichcahuan </div>
<div class='p'>
<span class="verse" id="JN21_15">15&#160;</span>Huan mochihuac que cachi satepan cuac tamialmasalojque ya, ijcuacón in Jesús quitajtoltij Simón Pedro ijcuín: </div>
<div class='p'>―Tejua Simón, de titeconeu de Jonás, ¿xe cachi tinechyoltasojta huan que nijinques ten nechyoltasojtaj? </div>
<div class='p'>Huan ijcón in Pedro quinanquilij ijcuín: </div>
<div class='p'>―Quema, Notecotzin, cuali ticmatoc que nimitzyoltasojta. </div>
<div class='p'>Ica ya nojón ocsepa quilij Jesús ijcuín: </div>
<div class='p'>―Huan como melau tinechtasojta, tejua xiquinnextilijtinemi notaneltocacahuan ica Notajtoltzin, ijcón queme in tapixque quichiutinemi cuac quintamacatinemi iichcahuan. </div>
<div class='p'>
<span class="verse" id="JN21_16">16&#160;</span>Huan ijcón in Jesús ocsepa cojpacatajtoltij ijcuín: </div>
<div class='p'>―Tejua Simón, de titeconeu de Jonás, ¿xe tinechyoltasojta? </div>
<div class='p'>Huan in Pedro quinanquilij ijcuín: </div>
<div class='p'>―Quema, Notecotzin, tejuatzin cuali ticmatoc ya que nimitzyoltasojta. </div>
<div class='p'>Huan ijcón in Jesús ocsepa quilij ijcuín: </div>
<div class='p'>―Como melau tinechyoltasojta, nicnequi que xiquinyecpixtinemi nijín notaneltocacahuan ijcón queme in tapixque quinyecpixtinemi niichcahuan. </div>
<div class='p'>
<span class="verse" id="JN21_17">17&#160;</span>Huan ijcón in Jesús ocsepa quexpacatajtoltij ijcuín: </div>
<div class='p'>―Tejua Simón, de titeconeu de Jonás, ¿xe melau tinechyoltasojta? </div>
<div class='p'>Ijcuacón in Pedro pehuac moyoltayocoltía, porín Jesús quitajtoltij ica expatica ya que cox yejua melau quitasojta in Yejuatzin. Ica ya nojón in Pedro quinanquilij ijcuín: </div>
<div class='p'>―Notecotzin, ticmatoc ya nochi notamachilis. Cuali ticmatoc ya que nimitzyoltasojta. </div>
<div class='p'>Huan ijcón in Jesús quilij ocsepa ijcuín: </div>
<div class='p'>―Huan como melau tinechyoltasojta, tejua xiquinnextilijtinemi notaneltocacahuan ica Notajtoltzin, ijcón queme in tapixque quichiutinemi cuac quintamacatinemi niichcahuan. </div>
<div class='p'>
<span class="verse" id="JN21_18">18&#160;</span>Huan Jesús quilij ocsepa Pedro ijcuín: </div>
<div class='p'>―Yec melau ten nimitzilía que cuac catca titelpoch oc, ijcuacón timotaquentiaya queme ticnequía, huan tiyaya campa tejua ticnequía. Pero cuac yesqui tihuehuentzin ya, ijcuacón sayó timomamejmelahuas para ma mitztaquentican, huan ma mitztzijtzicocan queme preso. Huan ijcón yejuan mitzuicasque campa tejua amo ticnequía tiyás. </div>
<div class='p'>
<span class="verse" id="JN21_19">19&#160;</span>Huan in Jesús quinilijtoya imomachtijcahuan ijcón porín Yejuatzin quinequía quinajsicamatiltis de quenín momiquilis in Pedro huan quenín in Pedro quinueyipanchihuas Totajtzin Dios. Huan de ompa in Jesús quilij ijcuín: </div>
<div class='p'>―Xicnechtoctilij, tejua Pedro, xinechtacamatiu. </div>
<div class='s'>Nican tajtoa de se imomachtijcau de Jesús ten semi quiyoltasojta huan nijín yejua in Juan </div>
<div class='p'>
<span class="verse" id="JN21_20">20&#160;</span>Huan ijcón cuac Pedro mocueptiquisac ya, ijcuacón quitac ne imomachtijcaicniu ten monotza ya Juan, ne ten cachi quiyoltasojtaya Jesús. Huan ijcón ne Juan quinualtoctiliaya. Yejua ne Juan ipa yetoya inacastan Jesús cuac sepan tacuajtoyaj, huan Juan quitajtoltijca Jesús ijcuín: “Notecotzin, ¿aconi mitztemactis inmaco in tayecanani para ma mitzmictican?” 
<span class="verse" id="JN21_21">21&#160;</span>Huan ijcón cuac in Pedro quitac in Juan, ijcuacón in Pedro quitajtoltij Jesús ijcuín: </div>
<div class='p'>―Notecotzin, huan nijín momomachtijcau in Juan, ¿toni ipan mochihuas? </div>
<div class='p'>
<span class="verse" id="JN21_22">22&#160;</span>Huan ijcón Jesús quinanquilij ijcuín: </div>
<div class='p'>―Tajcón Nejuatzin nicnequisquía que Juan ma quisentoca yoltinemis hasta cuac ocsepa nimohualuicas nican talticpac, ¿toni motequiu, tejua Pedro? Ta, tejua sayó xinechtoctili huan xinechtacamatiu. </div>
<div class='p'>
<span class="verse" id="JN21_23">23&#160;</span>Huan ica nojón tajtolme de Jesús, nimantzin moijsiucamoyahuac intzalan in tocnihuan taneltocani que nijín momachtijque Juan amo miquisquía oc. Pero in Jesús amo quilij que amo miquisquía in Juan. Ta, Yejuatzin quijtoj ijcuín: “Tajcón Nejuatzin nicnequisquía que in Juan ma quisentoca yoltinemis hasta cuac ocsepa nimohualuicas nican talticpac, ¿toni motequiu, tejua Pedro?” </div>
<div class='p'>
<span class="verse" id="JN21_24">24&#160;</span>Huan nejua ya ni Juan, niimomachtijcau de Jesús, huan axcan nimoyectenextía que nejua namechijcuilohuilía nochi nijín tajtolme. Huan namejuan cuali nanquimatij ya que nejua namechilía sayó ten melau. 
<span class="verse" id="JN21_25">25&#160;</span>Pero ongacque oc míac tataman chihualisme ten quichihuaco Jesús, ten nican amo aquis para niquijcuilos. Huan tajcón ma niquinijcuilohuani sejsé nochi nimohuiscatequihuan de Jesús, ijcuacón niquixejecoa que amo aquisquía masqui tech nochi tajcuilolamatzin den senmanahuac.</div><div class="footnote">
<hr />
</div>
</div></body></html>
