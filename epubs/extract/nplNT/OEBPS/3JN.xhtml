<!DOCTYPE html>
<html xmlns="http://www.w3.org/1999/xhtml" xmlns:epub="http://www.idpf.org/2007/ops" lang="npl" dir="ltr">
<head>
<meta charset="UTF-8" />
<link rel="stylesheet" href="epub.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width, height=device-height"/>
<title>Itlajtol Totajtsi Dios 3 Juan 1</title>
</head>
<body dir='ltr'>
<ul class='tnav'>
<li><a href='index.xhtml'>3 Juan</a></li>
</ul>
<div class='main' id='J30_0'>

<div class='mt'>N eyitipa iamatlajkuilol San Juan  </div>
<div class='psalmlabel' id='J31_0'> 1</div>
<div class='s'>Nomechtlajpaloa </div>
<div class='p'>

<span class="verse" id="J31_1">1&#160;</span>Ne Juan ya ni tetajtsi, niktlajkuililia n tokni Gayo, akin niktlasojtla. </div>
<div class='p'>
<span class="verse" id="J31_2">2&#160;</span>Noknitsi, niktlatlautia Dios xiyeto ika kuali, noiwa nochi tlan tikchiwa mapankisa, ijkó ken moalma kajki kuali inawak Dios iwa amo ximokoko. 
<span class="verse" id="J31_3">3&#160;</span>Miak onipak ijkuak owalajkeh sikimeh tokniwah kan te timoololoa, iwa onechtlapowijkeh tikmopantia itlajtol Dios non milák. 
<span class="verse" id="J31_4">4&#160;</span>Amo nikpia okachi pakílistli, keman nikkaki nopilwah kitlakitah itlamachtilis Dios. </div>
<div class='s'>Juan tlajtoa kuali de tokni Gayo </div>
<div class='p'>
<span class="verse" id="J31_5">5&#160;</span>Noknitsi, satlawel kuali tlan tikchiwa ijkuak tikimpalewia n tokniwah maya amo tikinmixmati. 
<span class="verse" id="J31_6">6&#160;</span>Yejwah okinmatiltijkeh n tokniwah non nika moololoah kenijki titetlasojtla. Nimitsontlatlaujtia, xikimpalewi ika tlan kimpoloa, para amitla makimpolo itech ojtli, xikinpalewi ijkó kemi Dios kipaktia. 
<span class="verse" id="J31_7">7&#160;</span>Porke yejwah kitlasojtlah n Toteko Cristo Jesús, yika oyajkeh okitekitilitoh, iwa amo okiselijkeh tlan okinmakayah akimeh amo kixmatih Dios. 
<span class="verse" id="J31_8">8&#160;</span>Yika, tejwah moneki matikimpalewikah nonteh tokniwah, para mamotematilti tlan milák. </div>
<div class='s'>Diótrefes amo kineki tetlakitas </div>
<div class='p'>
<span class="verse" id="J31_9">9&#160;</span>Ne yonikintlajkuilili n tokniwah, pero Diótrefes akin kiwilita tlanawatijtos ompa, amo kineki kikakis tlan niknawatia. </div>
<div class='p'>
<span class="verse" id="J31_10">10&#160;</span>Yika, ijkuak ne nias nikajwas, porke techpojpojtinemi iwa tlajtoa tlan amo milák de tejwah. Iwa amo san noni, yej noiwa mach kinselia n tokniwah non ompa onkalakih. Iwa akimeh kinekih kinkalotiskeh n tokniwah non ompa onkalakih, mach kinkawilia makinkalotikah iwa san semi kintotoka de kan moololoa. </div>
<div class='p'>
<span class="verse" id="J31_11">11&#160;</span>Noknitsi Gayo, amo xiktlachichiwili itech tlan amokuali, yej xikchiwa tlan kuali. Akin kichiwa tlan kuali, milák ikone Dios, pero akin kichiwa tlan amokuali, non tlakatl amo kixmati Dios. </div>
<div class='s'>Demetrio se tlakatl yekmilajka </div>
<div class='p'>
<span class="verse" id="J31_12">12&#160;</span>Nochteh kiyektenewah tlan kichiwa n Demetrio, iwa milák tlan kijtoah. Tejwah noiwa tikmatokeh tlan ye kichiwa, iwa nomejwah nonkimatokeh milák tlan tomechiliah. </div>
<div class='s'>Juan momakawa ika ninteh tlájtolteh </div>
<div class='p'>
<span class="verse" id="J31_13">13&#160;</span>Oniknekia miak nomechilis, pero amo oniknek nikijkuilos, 
<span class="verse" id="J31_14">14&#160;</span>porke nikneki nimitsonitati, ijkuakó weletis timotlapowiskeh tonewia. </div>
<div class='p'>
<span class="verse" id="J31_15">15&#160;</span>N yolsewílistli mayeto mowa. Mitsontlajpaloah motlakaikniwah. Xikintlajpalo nochteh n tokniwah non kateh mowa.</div><div class="footnote">
<hr />
</div>
</div></body></html>
