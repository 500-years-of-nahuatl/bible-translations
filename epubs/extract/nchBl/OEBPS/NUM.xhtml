<!DOCTYPE html>
<html xmlns="http://www.w3.org/1999/xhtml" xmlns:epub="http://www.idpf.org/2007/ops" lang="nch" dir="ltr">
<head>
<meta charset="UTF-8" />
<link rel="stylesheet" href="epub.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width, height=device-height"/>
<title>Icamanal toteco; Santa Biblia NÚMEROS 1</title>
</head>
<body dir='ltr'>
<ul class='tnav'>
<li><a href='index.xhtml'>NÚMEROS</a></li>
</ul><ul class='tnav'><li><a href='NUM.xhtml#NU1_0'>1</a></li>
<li><a href='NUM.xhtml#NU2_0'>2</a></li>
<li><a href='NUM.xhtml#NU3_0'>3</a></li>
<li><a href='NUM.xhtml#NU4_0'>4</a></li>
<li><a href='NUM.xhtml#NU5_0'>5</a></li>
<li><a href='NUM.xhtml#NU6_0'>6</a></li>
<li><a href='NUM.xhtml#NU7_0'>7</a></li>
<li><a href='NUM.xhtml#NU8_0'>8</a></li>
<li><a href='NUM.xhtml#NU9_0'>9</a></li>
<li><a href='NUM.xhtml#NU10_0'>10</a></li>
</ul><ul class='tnav'>
<li><a href='NUM.xhtml#NU11_0'>11</a></li>
<li><a href='NUM.xhtml#NU12_0'>12</a></li>
<li><a href='NUM.xhtml#NU13_0'>13</a></li>
<li><a href='NUM.xhtml#NU14_0'>14</a></li>
<li><a href='NUM.xhtml#NU15_0'>15</a></li>
<li><a href='NUM.xhtml#NU16_0'>16</a></li>
<li><a href='NUM.xhtml#NU17_0'>17</a></li>
<li><a href='NUM.xhtml#NU18_0'>18</a></li>
<li><a href='NUM.xhtml#NU19_0'>19</a></li>
<li><a href='NUM.xhtml#NU20_0'>20</a></li>
</ul><ul class='tnav'>
<li><a href='NUM.xhtml#NU21_0'>21</a></li>
<li><a href='NUM.xhtml#NU22_0'>22</a></li>
<li><a href='NUM.xhtml#NU23_0'>23</a></li>
<li><a href='NUM.xhtml#NU24_0'>24</a></li>
<li><a href='NUM.xhtml#NU25_0'>25</a></li>
<li><a href='NUM.xhtml#NU26_0'>26</a></li>
<li><a href='NUM.xhtml#NU27_0'>27</a></li>
<li><a href='NUM.xhtml#NU28_0'>28</a></li>
<li><a href='NUM.xhtml#NU29_0'>29</a></li>
<li><a href='NUM.xhtml#NU30_0'>30</a></li>
</ul><ul class='tnav'>
<li><a href='NUM.xhtml#NU31_0'>31</a></li>
<li><a href='NUM.xhtml#NU32_0'>32</a></li>
<li><a href='NUM.xhtml#NU33_0'>33</a></li>
<li><a href='NUM.xhtml#NU34_0'>34</a></li>
<li><a href='NUM.xhtml#NU35_0'>35</a></li>
<li><a href='NUM.xhtml#NU36_0'>36</a></li>
</ul>

<div class='main' id='NU0_0'>

<div class='mt'>Números  </div>
<div class='psalmlabel' id='NU1_0'> 1</div>
<div class='s'>Nopa censo cati israelitame quichijque ipan Sinaí </div>
<div class='p'>

<span class="verse" id="NU1_1">1&#160;</span>TOTECO quicamanalhui Moisés ipan nopa huactoc tali Sinaí ipan nopa yoyon tiopamit campa mopantiyayaj. Quicamanalhui ipan 15 itequi nopa ompa metzti ipan nopa israelita calendario <a href='#FN1' epub:type='noteref' class='noteref'>*</a> quema ya panotoya se xihuit huan se metzti para nopa israelitame quistoyaj ten tali Egipto. Huan ya ni cati TOTECO quiilhui: </div>
<div class='p'>
<span class="verse" id="NU1_2-3">2-3&#160;</span>“Monequi ta ihuaya Aarón xijtananaca se censo ten nochi israelita tacame cati quiaxitijtoque 20 xihuit para huejcapa huan cati hueli tatehuíaj. Xiquijcuiloca sese itoca, huan itoca itata, huan itoca ihuejcapan tata, huan xiquinpohuaca quesqui itztoque. Huan quema ya anquinpojtose nochi, xiquintalica ipan tatehuijca pamit para tatehuise. 
<span class="verse" id="NU1_4">4&#160;</span>Nojquiya amechpalehuis se iteipan ixhui nochi nopa 12 huejcapan tatame cati huejcajquiya itztoyaj. Sesen motapalehuijca elis cati más tayacana ipan iteixmatcahua ipan ihueyi familia. 
<span class="verse" id="NU1_5-15">5-15&#160;</span>Ya ni inintoca nopa tayacanani cati amechpalehuis ten sesen hueyi familia: </div>
<div class='b'> &#160; </div>
<div class='q'>Familia, Tayacanquet </div>
<div class='q'>Rubén, Elisur, icone Sedeur </div>
<div class='q'>Simeón, Selumiel, icone Zurisadai </div>
<div class='q'>Judá, Naasón, icone Aminadab </div>
<div class='q'>Isacar, Natanael, icone Zuar </div>
<div class='q'>Zabulón, Eliab, icone Helón </div>
<div class='q'>Efraín, icone José, Elisama, icone Amiud </div>
<div class='q'>Manasés, icone José, Gamaliel, icone Pedasur </div>
<div class='q'>Benjamín, Abidán, icone Gedeoni </div>
<div class='q'>Dan, Ahiezer, icone Amisadai </div>
<div class='q'>Aser, Pagiel, icone Ocrán </div>
<div class='q'>Gad, Eliasaf, icone Deuel </div>
<div class='q'>Neftalí, Ahira, icone Enán </div>
<div class='b'> &#160; </div>
<div class='m'>
<span class="verse" id="NU1_16">16&#160;</span>Ya ni elqui inintoca nopa tayacanani cati tapejpenilme para tayacanase ipan sesen hueyi familia.” </div>
<div class='p'>
<span class="verse" id="NU1_17">17&#160;</span>Huan Moisés huan Aarón inihuaya ni tayacanani cati TOTECO quintocaxtalijtoya, 
<span class="verse" id="NU1_18">18&#160;</span>quinnotzque nochi israelitame ma mosentilica ipan nopa tonali quema TOTECO quicamanalhui Moisés. Huan pejque quinijcuilohuaj nochi tacame cati ya quiaxitijtoyaj 20 xihuit para huejcapa. Huan sesen quiijcuilojque ajquiya eliyaya ihuejcapan tata huan ajquiya itata. Moijcuilojque sesentzitzi. 
<span class="verse" id="NU1_19">19&#160;</span>Huajca nopona ipan nopa huactoc tali cati itoca Sinaí quinpojque nochi ni tacame quej TOTECO quinahuatijtoya Moisés. </div>
<div class='p'>
<span class="verse" id="NU1_20-43">20-43&#160;</span>Huan quema Moisés, Aarón huan nopa 12 tayacanani ten israelitame ya tantoya inintequi, ya ni nopa tacame cati quinpojque cati quipiyayayaj 20 xihuit para huejcapa cati huelque yahuij tatehuitij: </div>
<div class='b'> &#160; </div>
<div class='q'>Familia, Quesqui </div>
<div class='q'>Rubén, iachtohui cone Israel, 46,500 </div>
<div class='q'>Simeón, 59,300 </div>
<div class='q'>Gad, 45,650 </div>
<div class='q'>Judá, 74,600 </div>
<div class='q'>Isacar, 54,400 </div>
<div class='q'>Zabulón, 57,400 </div>
<div class='q'>Efraín, icone José, 40,500 </div>
<div class='q'>Manasés, icone José, 32,200 </div>
<div class='q'>Benjamín, 35,400 </div>
<div class='q'>Dan, 62,700 </div>
<div class='q'>Aser, 41,500 </div>
<div class='q'>Neftalí, 53,400 </div>
<div class='b'> &#160; </div>
<div class='m'>
<span class="verse" id="NU1_44">44&#160;</span>Huajca ya ni techilhuía cati quipantijque Moisés huan Aarón huan nopa 12 tayacanani cati tayacanayayaj ipan sese ifamilia ten iteipan ixhuihua Israel. 
<span class="verse" id="NU1_45">45&#160;</span>Quinpojque nopa israelita tacame cati quiaxitijtoyaj 20 xihuit ica huejcapa huan cati huelque yahuij para tatehuitij. 
<span class="verse" id="NU1_46">46&#160;</span>Huan quipantijque para nochi itztoyaj 603 mil 550 taca israelitame cati hueliyayaj tatehuitij. </div>
<div class='s'>Amo quinpojque nopa levitame </div>
<div class='p'>
<span class="verse" id="NU1_47">47&#160;</span>Pero amo quinpojtoyaj tacame ipan nopa hueyi familia ten iteipan ixhuihua Leví, 
<span class="verse" id="NU1_48">48&#160;</span>pampa TOTECO quiilhuijtoya Moisés: 
<span class="verse" id="NU1_49">49&#160;</span>“Quema tijtananas se censo ten nochi israelitame cati hueli tatehuíaj, amo xiquinpohua nopa levitame, inijuanti cati hualajque ipan nopa huejcapan tata Leví. Amo xiquintali san sejco ihuaya ne sequinoc israelitame. 
<span class="verse" id="NU1_50">50&#160;</span>Pero xiquintequimaca nochi levita tacame ma quimocuitahuica noyoyon tiopa cati quipiya nopa caxa, huan nochi cati eltoc ipani, huan nochi tamantzitzi cati nopona calijtic quitequihuíaj. Quema anyase sejcoyoc, elis levitame inintequi para quihuicase nopa yoyon tiopa campa na nimocahua amohuaya huan nojquiya quihuicase nochi cati quipiyaj. Nojquiya levitame ma quiquetzaca iniyoyoncalhua nechca nochaj para ma quiyahualoca. 
<span class="verse" id="NU1_51">51&#160;</span>Huan quema monequi quihuicase nopa yoyon tiopamit, inijuantijya cati quicocopitzase. Huan quema anajsise campa anquiquetzase amoyoyoncalhua, inijuantijya cati sempa quicualchijchihuase nopa tiopamit quej eltoya. Pero sinta se tacat cati amo se iteipan ixhui Leví quinechcahuis nopa yoyon tiopamit campa na niitztoc amohuaya, monequi anquimictise. 
<span class="verse" id="NU1_52">52&#160;</span>Huan monequi nochi masehualme ipan sesen hueyi familia ten israelitame quipiyase inilugar campa quiquetzase iniyoyoncalhua san sejco ipan se pamit. Huan iteipan ixhuihua sesen huejcapan tata quipiyase ininbandera nopona para quinextis canque eltoc ininpamit. 
<span class="verse" id="NU1_53">53&#160;</span>Pero nochi nopa levitame quiquetzase iniyoyoncalhua yahualtic ten nopa yoyon tiopamit campa niitztoc amohuaya huan cati quipiya cati amohuaya nimocajtoc pampa inintequi levitame quimocuitahuise nopa tiopamit. Quimocuitahuise para cati hueli masehuali amo huelis monechcahuis huan amo nicualanis ica anisraelitame.” </div>
<div class='p'>
<span class="verse" id="NU1_54">54&#160;</span>Huajca nopa israelitame quichijque senquisa nochi cati TOTECO quinahuati Moisés.  </div>
<div class='psalmlabel' id='NU2_0'> 2</div>
<div class='s'>Campa sesen hueyi familia quiquetzase ininchaj ten yoyomit </div>
<div class='p'>
<span class="verse" id="NU2_1">1&#160;</span>Nojquiya TOTECO quiilhui Moisés huan Aarón ni tanahuatilme: </div>
<div class='p'>
<span class="verse" id="NU2_2">2&#160;</span>“Nochi israelitame monequi quiquetzase iniyoyoncalhua para huejca quiitase nopa yoyon tiopamit campa timopantíaj. Huan sesen mocahuas nechca ibandera ihuejcapan tata huan mocahuas nechca ihueyi bandera nopa tatehuijca pamit cati iniaxca. </div>
<div class='p'>
<span class="verse" id="NU2_3-8">3-8&#160;</span>“Nopa tacame ten nopa huejhueyi familias ten Judá, Isacar huan Zabulón quiquetzase iniyoyoncalhua huan ininbandera ica campa quisa tonati ten nopa yoyon tiopamit. Huan nica eltoc inintoca sesen hueyi familia, inintayacanca huan quesqui tacame hueliyayaj yahuij tatehuitij: </div>
<div class='b'> &#160; </div>
<div class='q'>Familia, Tayacanquet, Quesqui </div>
<div class='q'>Judá, Naasón, icone Aminadab, 74,600 </div>
<div class='q'>Isacar, Natanael, icone Zuar, 54,400 </div>
<div class='q'>Zabulón, Eliab, icone Helón, 57,400 </div>
<div class='b'> &#160; </div>
<div class='m'>
<span class="verse" id="NU2_9">9&#160;</span>Huajca ipan nopa tatehuijca pamit ten Judá elis tacame ten hualahuij ipan ni eyi huejhueyi familias huan para nochi elque 186,400 tacame cati hueliyayaj tatehuíaj. Huan ni tatehuijca pamit tayacantiyas quema anisraelitame anquistehuase para anmochihuase sejcoyoc. </div>
<div class='p'>
<span class="verse" id="NU2_10-15">10-15&#160;</span>“Nopa tacame ten nopa huejhueyi familias ten Rubén, Simeón huan Gad quiquetzase iniyoyoncalhua huan ininbandera ica sur ten nopa yoyon tiopamit. Huan nica eltoc inintoca sesen hueyi familia, inintayacanca huan quesqui tacame hueliyayaj yahuij tatehuitij: </div>
<div class='b'> &#160; </div>
<div class='q'>Familia, Tayacanquet, Quesqui </div>
<div class='q'>Rubén, Elisur, icone Sedeur, 46,500 </div>
<div class='q'>Simeón, Selumiel, icone Zurisadai, 59,300 </div>
<div class='q'>Gad, Eliasaf, icone Reuel, 45,650 </div>
<div class='b'> &#160; </div>
<div class='m'>
<span class="verse" id="NU2_16">16&#160;</span>Huajca ipan nopa tatehuijca pamit Rubén elis tacame cati hualahuij ipan ni eyi huejhueyi familias huan para nochi elque 151,450 tacame cati hueliyayaj tatehuíaj. Huan ni tatehuijca pamit motecpanase iica nopa tatehuijca pamit Judá quema anquistehuase para anmochihuatij sejcoyoc. </div>
<div class='p'>
<span class="verse" id="NU2_17">17&#160;</span>“Huan teipa motecpanase nopa levitame cati quihuicase noyoyon tiopa, niamoTECO quema anquisase para anyase sejcoyoc. Huan quisase tatajco ipan nochi huejhueyi familias san quej mocahuaj tatajco iniyoyoncalhua. Quej nopa quisase campa monequi sesen ica ibandera. </div>
<div class='p'>
<span class="verse" id="NU2_18-23">18-23&#160;</span>“Nopa tacame ten nopa huejhueyi familias ten Efraín, Manasés huan Benjamín quiquetzase iniyoyoncalhua huan ininbandera ica campa temo tonati ten nopa yoyon tiopamit. Huan nica eltoc inintoca sesen hueyi familia, inintayacanca huan quesqui tacame hueliyayaj yahuij tatehuitij: </div>
<div class='b'> &#160; </div>
<div class='q'>Familia, Tayacanquet, Quesqui </div>
<div class='q'>Efraín, Elisama, icone Amiud, 40,500 </div>
<div class='q'>Manasés, Gamaliel, icone Pedasur, 32,200 </div>
<div class='q'>Benjamín, Abidán, icone Gedeoni, 35,400 </div>
<div class='b'> &#160; </div>
<div class='m'>
<span class="verse" id="NU2_24">24&#160;</span>Huajca ipan nopa Itatehuijca pamit Efraín elis tacame cati hualahuij ipan ni eyi huejhueyi familias huan para nochi elque 108,100. Huan ni tatehuijca pamit motecpanase iniica nopa levitame. </div>
<div class='p'>
<span class="verse" id="NU2_25-30">25-30&#160;</span>“Nopa tacame ten nopa huejhueyi familias ten Dan, Aser huan Neftalí quiquetzase iniyoyoncalhua huan ininbandera ica norte ten nopa yoyon tiopamit. Huan nica eltoc inintoca sesen hueyi familia, inintayacanca huan quesqui tacame hueliyayaj yahuij tatehuitij: </div>
<div class='b'> &#160; </div>
<div class='q'>Familia, Tayacanquet, Quesqui </div>
<div class='q'>Dan, Ahiezer, icone Amisadai, 62,700 </div>
<div class='q'>Aser, Pagiel, icone Ocrán, 41,500 </div>
<div class='q'>Neftalí, Ahira, icone Enán, 53,400 </div>
<div class='b'> &#160; </div>
<div class='m'>
<span class="verse" id="NU2_31">31&#160;</span>Huajca ipan nopa tatehuijca pamit ten Dan elis nopa soldados ten ni eyi huejhueyi familias huan san sejco ajsique 157,600 tacame cati huelque tatehuise. Huan ni tatehuijca pamit motecpanase iica ibandera hasta tateipa huan nejnemise iica nopa tatehuijca pamit Efraín.” </div>
<div class='p'>
<span class="verse" id="NU2_32">32&#160;</span>Huajca quema ya quinpojtoyaj nochi israelita tacame cati hueliyayaj tatehuitij ipan nochi huejhueyi familias elque 603,550 tacame. 
<span class="verse" id="NU2_33">33&#160;</span>Pero amo quintalijque san sejco nopa levitame pampa TOTECO quinahuatijtoya Moisés ma amo quinpohuaca ica cati tatehuise. 
<span class="verse" id="NU2_34">34&#160;</span>Huajca nopa israelitame quichijque nochi senquisa quej TOTECO quinahuatijtoya Moisés. Huan sesen hueyi familia quiquetzqui ichaj ten yoyomit iica ibandera campa quinilhuijtoyaj. Huan quema quistejque, motecpantiyajque huan sesen hueyi familia nejnenqui senquisa quej TOTECO quinahuatijtoya Moisés.  </div>
<div class='psalmlabel' id='NU3_0'> 3</div>
<div class='s'>Inintequi nopa levitame </div>
<div class='p'>
<span class="verse" id="NU3_1">1&#160;</span>Ya ni techpohuilía ten iteixmatcahua Moisés huan iicni Aarón ipan nopa tonali quema TOTECO quicamanalhui Moisés ipan nopa tepet Sinaí. 
<span class="verse" id="NU3_2">2&#160;</span>Inintoca iconehua Aarón eliyaya: Nadab cati achtohui ejquet, Abiú, Eleazar, huan Itamar. 
<span class="verse" id="NU3_3">3&#160;</span>Nochi inijuanti quinajalti ica aceite huan quiniyocacajqui ma elica totajtzitzi para tequitise tiopan calijtic. 
<span class="verse" id="NU3_4">4&#160;</span>Pero Nadab huan Abiú mijque iixpa TOTECO nepa ipan nopa huactoc tali Sinaí pampa amo quitoquilijque icamanal TOTECO huan quitequihuijque se tit cati amo tatzejtzeloltic. Huan cati mijque ayemo quinpiyayayaj ininconehua, yeca san mocajqui Eleazar huan Itamar para quipalehuise inintata Aarón ipan itequi quej totajtzi ipan inemilis. </div>
<div class='p'>
<span class="verse" id="NU3_5">5&#160;</span>Huan TOTECO quinojnotzqui Moisés huan quiilhui: </div>
<div class='p'>
<span class="verse" id="NU3_6">6&#160;</span>“Xiquinnotza ma hualaca nochi iteipan ixhuihua Leví huan xijchihua para ma monextica iixpa Aarón para quitequipanose. 
<span class="verse" id="NU3_7">7&#160;</span>Huan inijuanti quitequipanose Aarón huan quintequipanose nochi israelitame pampa quichihuase miyac piltequitzitzi cati tiquinilhuis ma quichihuaca ipan nopa achtohui cuartos ipan nopa yoyon tiopamit campa timopantíaj. 
<span class="verse" id="NU3_8">8&#160;</span>Quimocuitahuise nopa cuamesas huan nochi tamantzitzi cati eltoc ipan nopa yoyon tiopamit campa timopantíaj. Huan quichihuase nochi cati nimechnahuatijtoc anisraelitame xijchihuaca. 
<span class="verse" id="NU3_9">9&#160;</span>Huajca nochi levitame ma mocahuaca imaco Aarón huan itelpocahua. Quena, nochi tacame ipan nopa hueyi familia Leví quinpalehuise nopa totajtzitzi, yeca nochi levitame mocahuase iyoca ten nochi nopa sequinoc israelitame para melahuac ma elica iaxcahua Aarón huan iniaxcahua itelpocahua. 
<span class="verse" id="NU3_10">10&#160;</span>Pero san Aarón huan itelpocahua xiquintequimaca para ma elica totajtzitzi, nopa sequinoc levitame, amo. Sinta seyoc cati amo totajtzi quichihuas itequi se totajtzi huan monechcahuis campa más tiopan calijtic, monequi xijmictica.” </div>
<div class='s'>Nochi levitame iaxcahua TOTECO </div>
<div class='p'>
<span class="verse" id="NU3_11">11&#160;</span>Huan sempa TOTECO quinojnotzqui Moisés huan quiilhui: </div>
<div class='p'>
<span class="verse" id="NU3_12">12&#160;</span>“Ya nimechilhuijtoc para monequi techmacaca nochi amoachtohui conehua, pampa inijuanti noaxcahua. Pero para amo monequi antechmacatiyase amoachtohui conehua, ininpataca niquinselis nochi levitame para ma elica noaxcahua ininpataca nochi sequinoc israelitame, 
<span class="verse" id="NU3_13">13&#160;</span>pampa na noaxcahua nochi israelitame cati achtohui tacatij. Quema nijchijqui para ma miquica nochi cati achtohui ehuani ten nochi tali Egipto, nimocuili nochi coneme cati achtohui ehuani ten nochi anisraelitame, huan nojquiya nochi tapiyalme cati achtohui tacatise, huan yeca nochi noaxcahua. Na niamoTECO.” </div>
<div class='s'>Motananqui se censo ten nochi levitame </div>
<div class='p'>
<span class="verse" id="NU3_14">14&#160;</span>Huan TOTECO sempa quinojnotzqui Moisés ipan huactoc tali Sinaí huan quiilhui: </div>
<div class='p'>
<span class="verse" id="NU3_15">15&#160;</span>“Xiquinpohua nochi levitame ipan sesen cali, huan iyoca xiquinpohua ajquiya inijuanti hualajque ipan sese itelpoca nopa huejcapan tata Leví. Xiquinpohua nochi oquichpilme cati ya quiaxitijque se metzti para huejcapa.” 
<span class="verse" id="NU3_16">16&#160;</span>Huan Moisés quinpojqui senquisa quej quinahuatijtoya TOTECO. </div>
<div class='q'>
<span class="verse" id="NU3_17">17&#160;</span>Huan nopa huejcapan tata Leví quinpixqui eyi itelpocahua: </div>
<div class='q2'>Gersón, Coat huan Merari. </div>
<div class='q'>
<span class="verse" id="NU3_18">18&#160;</span>Huan Gersón quinpixqui ome itelpocahua: </div>
<div class='q2'>Libni huan Simei. </div>
<div class='q'>
<span class="verse" id="NU3_19">19&#160;</span>Huan Coat quinpixqui nahui itelpocahua: </div>
<div class='q2'>Amram, Izhar, Hebrón huan Uziel. </div>
<div class='q'>
<span class="verse" id="NU3_20">20&#160;</span>Huan Merari quinpixqui ome itelpocahua: </div>
<div class='q2'>Mahli huan Musi. </div>
<div class='p'>Huajca nica nimitzilhuijtoc ajquiya itztoyaj nopa tayacanani ipan nopa familias ten iteipan ixhuihua nopa huejcapan tata Leví huan ama tiquintocaxtía nochi levitame. </div>
<div class='s'>Iixhuihua Gersón, itelpoca Leví </div>
<div class='p'>
<span class="verse" id="NU3_21">21&#160;</span>Huajca iixhuihua Gersón mochijque ome huejhueyi familias cati quisqui ten itelpocahua, Libni huan Simei. 
<span class="verse" id="NU3_22">22&#160;</span>Huan ama nochi inintaca ixhuihua cati quipiyayayaj se metzti para huejcapa mochijque 7 mil 500. 
<span class="verse" id="NU3_23">23&#160;</span>Huan TOTECO quinnahuati iixhuihua Gersón ma quiquetzaca iniyoyoncalhua nechca nopa yoyon tiopamit ica campa huetzi tonati. 
<span class="verse" id="NU3_24">24&#160;</span>Huan Eliasaf, icone Lael, elqui nopa tayacanquet ten iixhuihua Gersón. 
<span class="verse" id="NU3_25">25&#160;</span>Huan inijuanti quipixque inintequi para quimocuitahuise nopa tiopamit huan nochi yoyomit cati quipixqui. Quimocuitahuijque itzajca, icortinas, 
<span class="verse" id="NU3_26">26&#160;</span>huan nopa cortinas cati mochihua nopa tatzacti cati quiyahualohua nopa taixpamit huan tiopamit, huan nopa cortinas cati quicuapilohuaj campa calaquise, huan nochi lazo cati motequihuía ipan nopa tiopamit. Ya nopa eliyaya inintequi iixhuihua Gersón. </div>
<div class='s'>Iixhuihua Coat itelpoca Leví </div>
<div class='p'>
<span class="verse" id="NU3_27">27&#160;</span>Huan iixhuihua Coat mochijque nopa nahui huejhueyi familias cati quisque ten itelpocahua, Amram, Izhar, Hebrón huan Uziel. 
<span class="verse" id="NU3_28">28&#160;</span>Huan ama nochi inintaca ixhuihua cati quipiyaj se metzti para huejcapa mochijque 8 mil 600. Huan iixhuihua Coat tequitiyayaj tiopan calijtic. 
<span class="verse" id="NU3_29">29&#160;</span>Huan TOTECO quinnahuati iixhuihua Coat ma quiquetzaca iniyoyoncalhua nechca tiopamit ica sur. 
<span class="verse" id="NU3_30">30&#160;</span>Huan Elizafán, icone Uziel, elqui nopa tayacanquet ten iixhuihua Coat. 
<span class="verse" id="NU3_31">31&#160;</span>Huan inijuanti quipixque tanahuatili para quimocuitahuise nopa caxa, nopa cuamesa para pantzi, nopa taahuil quetzali, nopa taixpamit para copali, nopa taixpamit para Tacajcahualisti Tatatili, huan nochi teposti cati quitequihuijque tiopan calijtic. Nojquiya quipixque inintequi para quimocuitahuise nopa cortina yejyectzi cati quitzacuayaya campa Tahuel Tatzejtzeloltic. Nojquiya quipixque inintequi para quicualtalise nochi ni tamanti sinta monequiyaya se quentzi tequit. Ya nopa eliyaya inintequi iixhuihua Coat. </div>
<div class='p'>
<span class="verse" id="NU3_32">32&#160;</span>Huan Eleazar, icone nopa totajtzi Aarón, eliyaya nopa tayacanquet cati más hueyi ipan nochi levitame. Yaya cati quintequimacayaya nopa tacame cati tapalehuiyayaj tiopan calijtic. </div>
<div class='s'>Iixhuihua Merari itelpoca Leví </div>
<div class='p'>
<span class="verse" id="NU3_33">33&#160;</span>Huan iixhuihua Merari mochijque nopa ome huejhueyi familias cati quisque ten itelpocahua Mahli huan Musi. 
<span class="verse" id="NU3_34">34&#160;</span>Huan ama nochi inintaca ixhuihua cati quipiyaj se metzti para huejcapa mochijque 6 mil 200. 
<span class="verse" id="NU3_35">35&#160;</span>Huan TOTECO quinnahuati ma quiquetzaca iniyoyoncalhua nechca tiopamit ica norte. Huan Zuriel, icone Abihail, elqui nopa tayacanquet ten iixhuihua Merari. 
<span class="verse" id="NU3_36">36&#160;</span>Huan inijuanti quipixque inintequi para quimocuitahuise nopa huapalme ica cati quichijque caltepamit, nopa cuaixtapalme, nopa taquetzalme, huan inintepos cuatetonyo, huan nochi tamantzitzi cati quitequihuía. 
<span class="verse" id="NU3_37">37&#160;</span>Nojquiya quimocuitahuijque nopa taquetzalme para nopa calixpamit cati quiyahualohuayaya nopa tiopamit ihuaya nopa tepos cuatetomit para taquetzalme, ihuaya iniestacas huan inilazos. Ya nopa elqui inintequi iixhuihua Merari. </div>
<div class='p'>
<span class="verse" id="NU3_38">38&#160;</span>Huan TOTECO quinnahuati Moisés, Aarón huan ininconehua ma quiquetzaca iniyoyoncalhua nechca nopa tiopamit ica campa quisa tonati. Huan quipixque inintequi para quinmocuitahuilise nochi nopa yoyon tiopamit campa TOTECO mopantiyaya ica nopa israelitame. Huan sinta cati hueli tacat quinechcahuisquía nopa yoyon tiopamit, monequiyaya quimictise. </div>
<div class='p'>
<span class="verse" id="NU3_39">39&#160;</span>Huan nochi nopa levita tacame cati Moisés huan Aarón quinpojque cati quipiyayayaj se metzti para huejcapa ajsique 22 mil oquichipilme huan tacame. </div>
<div class='s'>Quenicatza quicohuilise TOTECO iniachtohui oquichpil </div>
<div class='p'>
<span class="verse" id="NU3_40">40&#160;</span>Teipa TOTECO quiilhui Moisés: </div>
<div class='p'>“Xiquinpohua nochi achtohui ehuani oquichpilme huan tacame ipan israelitame cati quipiyaj se metzti para huejcapa, huan xiquinijcuilo ica inintoca. 
<span class="verse" id="NU3_41">41&#160;</span>Nochi levitame elise noaxcahua para techtequipanose na, niamoTECO. Huan yeca ayecmo nimoaxcatis iniachtohui conehua nochi israelitame. Huan inintapiyalhua levitame nimoaxcatis, huan yeca ayecmo elis noaxca iniachtohui cone sesen sihua tapiyali cati iniaxca sequinoc israelitame cati amo levitame.” </div>
<div class='p'>
<span class="verse" id="NU3_42">42&#160;</span>Huajca Moisés quinpojqui nochi israelitame cati achtohui ehuani cati oquichpilme o tacame senquisa quej TOTECO quinahuatijtoya. 
<span class="verse" id="NU3_43">43&#160;</span>Huan nochi oquich israelitame cati quiaxitijtoyaj se metzti quinijcuilojque huan mochijque 22 mil 273 para nochi. </div>
<div class='p'>
<span class="verse" id="NU3_44">44&#160;</span>Huan TOTECO quicamanalhui Moisés huan quiilhui: </div>
<div class='p'>
<span class="verse" id="NU3_45">45&#160;</span>“Techmaca nochi levitame para techtequipanose quej ininpataca amooquichpilhua cati achtohui ehuani, huan techmaca inintapiyalhua nopa levitame quej ininpataca inioquichtapiyalhua cati achtohui ehuani ten nochi israelitame. Quena, nochi levitame elise noaxcahua para ma techtequipanoca na, niamoTECO. 
<span class="verse" id="NU3_46">46&#160;</span>Pero nopa achtohui ehuani oquichpilme huan tacame ten nochi israelitame quipano 273 imiyaca nopa oquichpilme huan tacame cati eliyayaj levitame. Huajca ten nopa 273 achtohui ehuani israelitame, amo aqui se oquichpil o taca levita para ica nijpatas huan monequi antechcohuilise. 
<span class="verse" id="NU3_47">47&#160;</span>Huajca para sesen ten nopa 273, monequi techmacaca macuili plata tomi cati quipiya 11 gramos ietica quej nopa tatamachihuali cati quitequihuíaj ipan tiopamit. 
<span class="verse" id="NU3_48">48&#160;</span>Huan xiquinmactili nopa tomi Aarón ihuaya iconehua para antechcohuilise nopa 273 achtohui ehuani ipan israelitame cati mocajque.” </div>
<div class='p'>
<span class="verse" id="NU3_49">49&#160;</span>Huajca Moisés quiseli nopa tomi cati nopa masehualme quitaxtahuiyayaj por nopa achtohui ehuani israelitame cati mocajque. 
<span class="verse" id="NU3_50">50&#160;</span>Huan para nochi quiseli 1 mil 365 plata tomi ica ietica quej nopa tatamachihuali cati quitequihuijque ipan tiopamit. 
<span class="verse" id="NU3_51">51&#160;</span>Huan teipa Moisés quinmactili Aarón huan itelpocahua nopa tomi senquisa quej TOTECO quinahuatijtoya.  </div>
<div class='psalmlabel' id='NU4_0'> 4</div>
<div class='s'>Inintequi iteipan ixhuihua Coat </div>
<div class='p'>
<span class="verse" id="NU4_1">1&#160;</span>Teipa TOTECO quinnojnotzqui Moisés huan Aarón huan quinilhui: </div>
<div class='p'>
<span class="verse" id="NU4_2">2&#160;</span>“Xijtananaca se censo ten nochi nopa levitame cati nojquiya elij iteipan ixhuihua Coat. Xiquijcuiloca ajquiya inijuanti hualajque ipan sesen ten nopa huejhueyi tetatme cati eliyayaj itelpocahua nopa huejcapan tata Coat. 
<span class="verse" id="NU4_3">3&#160;</span>Ama xiquinpohuaca nochi tacame cati quipiyaj 30 hasta 50 xihuit huan cati huelise tequitise ipan nopa yoyon tiopamit campa timopantíaj. </div>
<div class='p'>
<span class="verse" id="NU4_4">4&#160;</span>“Huan ya ni nopa tequit cati quichihuase iteipan ixhuihua Coat ica nopa tamanti tatzejtzeloltic tiopan calijtic. 
<span class="verse" id="NU4_5">5&#160;</span>Quema monequi anquiijcuenise nopa yoyon tiopamit para anyase sejcoyoc, Aarón ihuaya iixhuihua calaquise achtohui huan quiquixtise nopa cortina cati quitzacua ipan caltemit campa calaquij campa nopa caxa cati quipiya cati amohuaya nimocajqui, niamoTECO, huan ica ya nopa quitzacuase nopa caxa. 
<span class="verse" id="NU4_6">6&#160;</span>Huan ipani nopa cortina quitalise nopa seyoc cortina cati tachijchihuali ica inincuetaxo pesojme. Huan iixco quipatahuilise nopa patiyo yoyomit cati azultic huan sempa quicalaquise nopa cuahuit huehueyac ipan ianillos para quihuicase. </div>
<div class='p'>
<span class="verse" id="NU4_7">7&#160;</span>“Teipa ipan nopa cuamesa campa eltoc nopa pantzi monequi xijpajpatahuase se yoyomit azultic. Huan ipan nopa yoyomit quitalise nochi platome, cucharas, caxime huan nopa tazajme cati quitequihuíaj quema quitoyahuaj se tacajcahualisti tatoyahuali. Huan nojquiya nopa pantzi cati nochipa eltos nopona. 
<span class="verse" id="NU4_8">8&#160;</span>Huan iixco nochi nopa tamanti quipatahuase nopa patiyo yoyomit cati chichiltic. Huan teipa quipiquise ica inincuetaxo pesojme huan teipa sempa quicalaquise nopa cuahuit huehueyac cati ica quihuicase. </div>
<div class='p'>
<span class="verse" id="NU4_9">9&#160;</span>“Teipa quicuise seyoc nopa patiyo yoyomit cati azultic huan quipatahuase ipan nopa taahuil quetzali ica itaahuilhua, iticuilhua, iplatos, huan nochi ixarro para aceite cati nopona quitequihuíaj. 
<span class="verse" id="NU4_10">10&#160;</span>Huan nochi nopa tamanti ihuaya nopa taahuil quetzali quimimilose ica inincuetaxo pesojme. Huan teipa sempa quicalaquise nopa cuahuit huehueyac para quihuicase. </div>
<div class='p'>
<span class="verse" id="NU4_11">11&#160;</span>“Teipa quipatahuase seyoc patiyo yoyomit azultic ipan nopa taixpamit ten oro para copali. Teipa quipiquise ica inincuetaxo pesojme huan sempa quicalaquise nopa huejhueyi cuahuit para ica quihuicase. 
<span class="verse" id="NU4_12">12&#160;</span>Huan nochi tamantzitzi cati motequihuía tiopan calijtic quisentilise huan quitalise ipan seyoc patiyo yoyomit azultic. Teipa quimimilose ica inincuetaxo pesojme huan sempa quicalaquise nopa huehueyac cuahuit para quihuicase. </div>
<div class='p'>
<span class="verse" id="NU4_13">13&#160;</span>“Teipa monequi quiquixtise nochi nopa cuajnexti ten nopa taixpamit campa quitatíaj tacajcahualisti. Huan ipan quipatahuase seyoc patiyo yoyomit morado. 
<span class="verse" id="NU4_14">14&#160;</span>Huan iixco quitalise nochi ten motequihuía ipan taixpamit. Quitalise itepos caja campa quitemaj cuajnexti, iteposchijcolhua para quiitzquise nacat, ipalas, huan nopa huajcali para quiselis esti, huan nochi sequinoc teposme cati nopona motequihuíaj. Huan teipa quipiquise ica inincuetaxo pesojme huan sempa quicalaquise nopa huehueyac cuahuit para ica quihuicase. 
<span class="verse" id="NU4_15">15&#160;</span>Huan quema Aarón huan itelpocahua ya tantose para quipijpiquise nochi nopa tamanti cati tatzejtzeloltic cati eltoya tiopan calijtic, huajca quena, hueli quicuiquij iixhuihua Coat para quihuicase ipan ojti hasta campa anajsise. Pero iteipan ixhuihua Coat amo hueli quiitzquise nopa tamanti tatzejtzeloltic, pampa miquise. Huajca nochi ni tamanti elis inintequi iteipan ixhuihua Coat para quihuicase. </div>
<div class='s'>Itequi Eleazar, itelpoca Aarón </div>
<div class='p'>
<span class="verse" id="NU4_16">16&#160;</span>“Huan Eleazar itelpoca nopa totajtzi Aarón quipiyas imaco nopa aceite para taahuilme, nopa copali cati ajhuiyac mijyotía, nopa tacajcahualisti ten harina cati monequi mojmosta, huan nopa aceite cati tatzejtzeloltic para taiyocatalise para na, niamoTECO. Nelía mocahua imaco Eleazar para quimocuitahuis nochi nopa yoyon tiopamit campa nimocahua amohuaya ica nochi cuamesas huan tamantzitzi cati onca tiopan calijtic huan nochi cati mochijtoc nopona.” </div>
<div class='p'>
<span class="verse" id="NU4_17">17&#160;</span>Huan TOTECO quinilhui Moisés ihuaya Aarón: </div>
<div class='p'>
<span class="verse" id="NU4_18">18&#160;</span>“Amo xiquincahuilica para iteipan ixhuihua Coat ma quichihuaca tamanti tequit cati amo quipiyaj tanahuatili quichihuase para amo miquise. 
<span class="verse" id="NU4_19">19&#160;</span>Para amo tantiyase iixhuihua Coat ipan levitame, quej ni anquichihuase. Aarón huan itelpocahua ma itztoca tiopan calijtic inihuaya huan ma quiilhuica sesen iixhui Coat taya monequi quichihuas huan taya monequi quihuicas para amo quinechcahuis cati tatzejtzeloltic huan miquise. 
<span class="verse" id="NU4_20">20&#160;</span>Huan sinta amo aqui cati itelpocahua Aarón tiopan calijtic, huajca amo ma calaquica nopa coatitame yon se talojtzi, pampa huelis quiitase se tamanti cati tatzejtzeloltic, huan sinta quiitase se tenijqui, miquise.” </div>
<div class='s'>Inintequi iixhuihua Gersón </div>
<div class='p'>
<span class="verse" id="NU4_21">21&#160;</span>Teipa sempa TOTECO quinojnotzqui Moisés huan quiilhui: </div>
<div class='p'>
<span class="verse" id="NU4_22">22&#160;</span>“Xijtanana nojquiya se censo ten nochi nopa levitame cati iixhuihua Gersón cati itztoya huejcajquiya. Xiquijcuilo ajquiya inijuanti hualajque ipan sesen ten nopa huejhueyi tetatme cati eliyayaj itelpocahua Gersón huejcajquiya. 
<span class="verse" id="NU4_23">23&#160;</span>Xiquinpohuaca nochi tacame cati quipiyaj 30 hasta 50 xihuit cati huelise calaquise ipan notequi, niamoTECO, ipan nopa yoyon tiopamit campa timopantíaj. </div>
<div class='p'>
<span class="verse" id="NU4_24">24&#160;</span>“Huan ya ni elis inintequi iixhuihua Gersón quema tequipanose tiopan calijtic huan quema quihuicase tamamali. 
<span class="verse" id="NU4_25">25&#160;</span>Quihuicase nopa cortinas ica cati quichijque nopa cuartos ipan tiopa, huan nopa inincuetaxo pesojme cati ica quitzactoque, huan nopa cortinas cati ica quitzacuaj campa ancalaquij tiopan calijtic. 
<span class="verse" id="NU4_26">26&#160;</span>Nojquiya quihuicase nopa cortinas ipan nopa tatzacti iteno calixpamit, ihuaya nopa cortina cati quitzacua campa ancalaquij campa calixpamit cati quiyahualohua nopa tiopamit huan nopa taixpamit. Huan quihuicase nochi lazos huan teposme cati motequihuíaj ipan nopa cortinas. Huajca elis inintequi iixhuihua Gersón para quihuicase ni tamantzitzi. 
<span class="verse" id="NU4_27">27&#160;</span>Huan Aarón ihuaya itelpocahua quinilhuise iixhuihua Gersón sesen tequit cati monequi quichihuase huan cati quihuicase. 
<span class="verse" id="NU4_28">28&#160;</span>Pero elis Itamar, itelpoca nopa totajtzi Aarón, cati achi más quinnahuatis iixhuihua Gersón ipan inintequi. </div>
<div class='s'>Inintequi iixhuihua Merari </div>
<div class='p'>
<span class="verse" id="NU4_29">29&#160;</span>“Xiquinpohua nojquiya nochi levitame cati elij iixhuihua Merari ten huejcajquiya ica sese inintelpocahua, pampa nochi ome mochijtoque huejhueyi tetajme. 
<span class="verse" id="NU4_30">30&#160;</span>Xiquinpohua nochi iniixhuihua cati quipiyaj 30 hasta 50 xihuit huan hueli calaquise tequipanose tiopan calijtic. 
<span class="verse" id="NU4_31">31&#160;</span>Iixhuihua Merari quihuicase nopa tiopamit ihuapalhua, icuaixtapalhua, itaquetzalhua huan itepos cuatetonyo. 
<span class="verse" id="NU4_32">32&#160;</span>Nojquiya quihuicase nopa taquetzalme ipan calixpamit huan inintepos cuatetonyo, huan inintepos estacas, huan inimecayohua huan nochi nopa tamantzitzi cati quitequihuíaj. Huan Itamar monequi quinotzas sesen tacat ica itoca huan quiilhuis taya quihuicas quema anmijcuenise. 
<span class="verse" id="NU4_33">33&#160;</span>Huajca ya ni eli inintequi iixhuihua Merari huan monequi quinnahuatis Itamar, icone nopa totajtzi Aarón.” </div>
<div class='p'>
<span class="verse" id="NU4_34">34&#160;</span>Huajca Moisés huan Aarón huan nochi nopa tayacanani ten nopa israelitame quinpojque iixhuihua Coat. Huan quiniyocatali ipan nahui familias quej quisque ten inahui telpocahua Coat huejcajquiya. 
<span class="verse" id="NU4_35">35&#160;</span>Quinpojque cati quipiyayayaj 30 hasta 50 xihuit huan quinijcuilojque para quitequipanose TOTECO ipan nopa yoyon tiopamit campa timopantíaj. 
<span class="verse" id="NU4_36">36&#160;</span>Huan iixhuihua Coat ajsique 2 mil 750. 
<span class="verse" id="NU4_37">37&#160;</span>Ya ni elque nochi iixhuihua Coat cati hueliyayaj tapalehuise ipan nopa yoyon tiopamit. Huan Moisés huan Aarón quinpojque huan quinijcuilojque senquisa quej TOTECO quinahuatijtoya Moisés. </div>
<div class='p'>
<span class="verse" id="NU4_38">38&#160;</span>Huan nojquiya quinpojque iixhuihua Gersón. Huan quiniyocatali ipan ome familias quej quisque ten sese nopa ome telpocahua Gersón huejcajquiya. 
<span class="verse" id="NU4_39">39&#160;</span>Quinpojque cati quipiyayayaj 30 hasta 50 xihuit, 
<span class="verse" id="NU4_40">40&#160;</span>huan quinijcuilojque para quitequipanose TOTECO ipan nopa yoyon tiopamit huan ajsique 2 mil 630. 
<span class="verse" id="NU4_41">41&#160;</span>Huajca ya ni elque nochi iixhuihua Gersón cati hueliyayaj tapalehuise ipan nopa yoyon tiopamit campa timopantíaj. Huan Moisés huan Aarón quinpojque huan quinijcuilojque senquisa quej TOTECO quinahuatijtoya Moisés. </div>
<div class='p'>
<span class="verse" id="NU4_42">42&#160;</span>Huan nojquiya quinpojque iixhuihua Merari. Huan quiniyocatali ipan ome familias quej quisque ipan sese ten nopa ome itelpocahua Merari huejcajquiya. 
<span class="verse" id="NU4_43">43&#160;</span>Quinpojque cati quipiyayayaj 30 hasta 50 xihuit huan quinijcuilojque para quitequipanose TOTECO ipan nopa yoyon tiopamit campa timopantíaj. 
<span class="verse" id="NU4_44">44&#160;</span>Huan iixhuihua Merari ajsique 3 mil 200. 
<span class="verse" id="NU4_45">45&#160;</span>Huajca ya ni elque nochi iixhuihua Merari cati hueliyayaj tapalehuise ipan nopa yoyon tiopamit. Huan Moisés huan Aarón quinpojque senquisa quej TOTECO quinahuatijtoya Moisés. </div>
<div class='p'>
<span class="verse" id="NU4_46">46&#160;</span>Huan Moisés huan Aarón quinpojque nochi levitame cati itztoyaj ipan nopa tonali. Huan quiijcuilojque inintoca nopa tacame cati quisque ipan Coat, Gersón huan Merari cati elque nopa eyi itelpocahua Leví cati huejcajquiya. Huan quiijcuilojque cati quisque ten sese ininchicueyi telpocahua. 
<span class="verse" id="NU4_47">47&#160;</span>Huan nopa tacame cati quipiyayayaj 30 hasta 50 xihuit huan hueliyayaj tapalehuise ipan tiopamit huan tamamase, 
<span class="verse" id="NU4_48">48&#160;</span>ajsique 8 mil 580. 
<span class="verse" id="NU4_49">49&#160;</span>Huajca ya ni elque nochi iteipan ixhuihua Leví cati huelque tapalehuise ipan tiopamit. Huan senquisa quej TOTECO quinahuatijtoya Moisés, quinpojque nochi cati quichihuase tequit o cati quihuicase tamantzitzi.  </div>
<div class='psalmlabel' id='NU5_0'> 5</div>
<div class='s'>Tamanti cati amo tapajpactic iixpa TOTECO </div>
<div class='p'>
<span class="verse" id="NU5_1">1&#160;</span>Teipa TOTECO quicamanalhui Moisés huan quiilhui: </div>
<div class='p'>
<span class="verse" id="NU5_2">2&#160;</span>“Xiquinnahuati nochi israelitame para ma quinquixtica ten ininchajchaj nochi cati palani ininacayo ica lepra, huan nojquiya cati atemoj ipan inintacayo ihuaya nochi cati amo tapajpactique pampa quiitzquijque se mijcatzi. Huan xiquinquixtica huejca ten amoaltepe ten yoyoncalme. 
<span class="verse" id="NU5_3">3&#160;</span>Xiquinquixtica tacame huan nojquiya sihuame cati mopantíaj ica ni cocolisti, huan ma yaca itztotij huejca ten amochajchaj para amo quichihuase amo tapajpactic campa amoyoyoncalhua pampa nopona tatajco ten amojuanti, niitztoc na cati nitatzejtzeloltic.” </div>
<div class='p'>
<span class="verse" id="NU5_4">4&#160;</span>Huajca nopa israelitame quineltocaque nochi cati TOTECO quinahuatijtoya Moisés huan quinquixtijque nochi cati quej nopa mococohuayayaj. </div>
<div class='s'>Tanahuatilme sinta se quichihua cati amo cuali </div>
<div class='p'>
<span class="verse" id="NU5_5">5&#160;</span>Huan TOTECO quinojnotzqui Moisés huan quiilhui: </div>
<div class='p'>
<span class="verse" id="NU5_6">6&#160;</span>“Xiquinilhui nochi israelitame para quema se tacat o se sihuat quiixpano seyoc masehuali, na niquijtohua para quihuica tajtacoli noixpa. 
<span class="verse" id="NU5_7">7&#160;</span>Huan monequi nopa tacat o nopa sihuat technelilhuis noixpa cati quichijtoc huan teipa yas quitaxtahuiti nopa seyoc cati quichihuilijtoc fiero. Huan quicuepilis nochi cati quinenpolojtoc huan nojquiya quipihuilis 20 por ciento más huan amo quej quicuitoya. 
<span class="verse" id="NU5_8">8&#160;</span>Huan sinta nopa tacat cati quitachtequilijtoya o ten hueli quichihuilijtoya ya mictoc huan amo aqui yon se iteixmatca para quicuepilis, huajca nopa tomi cati quitahuiquilía elis para Toteco huan para quitequihuis se totajtzi. Huan nojquiya monequi quimacas nopa totajtzi nopa oquich borrego cati monequi. Huan nopa totajtzi techtencahuilis para techixtzacuilis nopa tajtacoli cati quichijtoc nopa tacat. </div>
<div class='p'>
<span class="verse" id="NU5_9">9&#160;</span>“Nochi nemacti cati israelitame techhualiquilíaj na, niamoTECO, elis iaxca nopa totajtzi. 
<span class="verse" id="NU5_10">10&#160;</span>Nochi tamanti tacualisti huan tapalehuili ten inimil cati quimacase TOTECO, mocahuas iaxca nopa totajtzi.” </div>
<div class='s'>Tanahuatilme para cati mosihuaj tasomatij </div>
<div class='p'>
<span class="verse" id="NU5_11">11&#160;</span>Huan TOTECO quinojnotzqui Moisés huan quiilhui ma quinmaca israelitame ni tanahuatilme: </div>
<div class='p'>
<span class="verse" id="NU5_12">12&#160;</span>“Sinta isihua se tacat quiixpanos ihuehue huan mocahuas ica seyoc tacat, 
<span class="verse" id="NU5_13">13&#160;</span>pero amo aqui quiitas para huelis quitatelhuis ica itajtacol, ya ni cati quichihuas. 
<span class="verse" id="NU5_14">14&#160;</span>Sinta ihuehue, quena, quitasomati isihua huan moilhuía para tajtacolchijtoc, o huelis ihuehue quitasomati isihua huan amo teno quichijtoc, quej ni anquisencahuase. 
<span class="verse" id="NU5_15">15&#160;</span>Nopa tacat monequi quihuicas isihua iixpa totajtzi ica se tacajcahualisti ten ome kilos harina ten cebada, huan techtencahuilis para na, niamoTECO. Pero amo quimanelos nopa harina ica aceite, yon amo quitalilis copali taajhuiyacayot, pampa ya nopa elis se tacajcahualisti para quimatis cati temachti, sinta moilhuía para tajtacolchijtoc isihua. </div>
<div class='p'>
<span class="verse" id="NU5_16">16&#160;</span>“Huan nopa totajtzi quihualicas nopa sihuat para ma monechcahui huan moquetzas noixpa, niamoTECO. 
<span class="verse" id="NU5_17">17&#160;</span>Huan nopa totajtzi quicuis se achi at cati taiyocatalili para na huan quitecas ipan se xarro ten soquit, huan quimanelos ica se achi taltepocti cati eltoc talchi ten nopa yoyon tiopamit campa itztoc. 
<span class="verse" id="NU5_18">18&#160;</span>Huan teipa nopa totajtzi quichihuas para nopa sihuat ma moquetza noixpa, niamoTECO, huan quitojtomas itzoncal. Huan nopa totajtzi quitalis imaco nopa sihuat nopa tacajcahualisti ten harina pampa ihuehue moilhuía tajtacolchijtoc. Huan nopa totajtzi moquetzas iixpa nopa sihuat huan quipixtos imaco nopa xarro ica nopa at cati chichic huan cati quimaca se tatelchihuali, o se tatzacuiltili cati tajtacolchijtoc. 
<span class="verse" id="NU5_19">19&#160;</span>Huajca nopa totajtzi quichihuas para nopa sihuat ma techtestigojquetza, niamoTECO, sinta amo tajtacolchijtoc. Huan teipa nopa totajtzi quiilhuis: ‘Sinta amo timocajtoc ica seyoc tacat quema ya tijpixtoc mohuehue, yon amo teno cati amo cuali tijchijtoc ica seyoc tacat, huajca amo teno ma mopanti quema tiquis ni at cati chichic cati quihualica tatelchihualisti ipan cati tajtacolchijtoc. 
<span class="verse" id="NU5_20">20&#160;</span>Pero sinta timochijtoc amo titapajpactic huan titaixpanotoc quema ya tijpixtoc mohuehue huan timocajtoc ica seyoc tacat, 
<span class="verse" id="NU5_21">21&#160;</span>huajca TOTECO ma mitztelchihua huan ma mitztatzacuilti para nochi ma quiitaca. 
<span class="verse" id="NU5_22">22&#160;</span>Huan quema tiquis ni at cati chichic, quichihuas ma palani mometztomahuiya huan ma semahuiya moijti huan amo huelis tiquinpiyas coneme.’ Huan nopa sihuat quiijtos: ‘Quej nopa ma eli.’ </div>
<div class='p'>
<span class="verse" id="NU5_23">23&#160;</span>“Huajca nopa totajtzi quiijcuilos ni tatelchihualisti ipan se cuetax amat ica tinta huan teipa quiixpolos nopa tinta huan nopa camanali ica nopa at cati chichic. 
<span class="verse" id="NU5_24">24&#160;</span>Teipa quichihuas para nopa sihuat ma quii nopa at cati temaca se tatelchihualisti ipan cati tajtacolchijtoc. Huan nopa at calaquis iijtico huan quichihuas chichic iijtico sinta quipiya tajtacoli. 
<span class="verse" id="NU5_25">25&#160;</span>Huan teipa nopa totajtzi quiselis ten imaco nopa sihuat nopa tacajcahualisti ten harina, huan quihuisos iixpa TOTECO huan quihuicas campa taixpamit. 
<span class="verse" id="NU5_26">26&#160;</span>Huan quicuis se tamojtzoli ten nopa tacajcahualisti ten cebada huan quitatis ipan nopa taixpamit quej elisquía nochi nopa tacajcahualisti. </div>
<div class='p'>“Huan teipa quema nopa totajtzi ya quichijtos nochi ni tamanti, quimacas nopa at ma quii. 
<span class="verse" id="NU5_27">27&#160;</span>Huan sinta mochijtoc amo tapajpactic huan quiixpanotoc ihuehue, nopa at cati quihualica tatelchihualisti calaquis iijtico huan quichihuas para isihuayo ma semahuiya huan imetztomahuiya ma palani. Huan nochi imasehualhua quiitase nopa sihuat para tatelchihuali. 
<span class="verse" id="NU5_28">28&#160;</span>Pero sinta nopa sihuat amo quipiya tajtacoli, amo teno oncas huan cuali huelis conepiyas. </div>
<div class='p'>
<span class="verse" id="NU5_29">29&#160;</span>“Huajca ya ni eli nopa tanahuatili quema se quitasomati isihua pampa mochijtoc amo tapajpactic huan quiixpanotoc ihuehue quema ya motahuicaltijtoya ihuaya. 
<span class="verse" id="NU5_30">30&#160;</span>O ya ni nojquiya para quema se tacat moilhuía para isihua quiixpanotoc huan quitasomati, huan quinequi quimatis cati temachti. Ihuehue quiixpantis isihua noixpa, niamoTECO, huan nopa totajtzi quichihuilis senquisa quej quiijtohua ni tanahuatili. 
<span class="verse" id="NU5_31">31&#160;</span>Huan amo elis itajtacol ihuehue sinta quiajsis ni tatelchihualisti, pampa eli ya itajtacol. Huan monequi quiijyohuis nochi tatzacuiltilisti.”  </div>
<div class='psalmlabel' id='NU6_0'> 6</div>
<div class='s'>Tanahuatilme para nazareos </div>
<div class='p'>
<span class="verse" id="NU6_1">1&#160;</span>Huan sempa TOTECO quiilhui Moisés: </div>
<div class='p'>
<span class="verse" id="NU6_2">2&#160;</span>“Xiquinilhui nochi israelitame para quema se sihuat o se tacat quinequi moiyocacahuas para na niamoTECO, para elis se nazareo huan moiyocatalis para senquisa elis noaxca, huan amo quej sequinoc sihuame o tacame, 
<span class="verse" id="NU6_3">3&#160;</span>huajca nopa masehuali amo hueli quiis xocomeca at huan yon se taili cati nelcococ. Yon amo hueli quiis cati quixocoltijtoque, yon vinagre cati quichijtoque ica xocomeca at, o cati cococ. Nojquiya amo huelis quicuas xocomecat itajca, yon itajca cati ya huactoc. 
<span class="verse" id="NU6_4">4&#160;</span>Ipan nochi nopa tonali quema noca mocajtoc para moiyocacahuas quej se nazareo, amo teno quicuas cati huala ipan xocomecat itajca, yon ixinacho, yon ipetayo. 
<span class="verse" id="NU6_5">5&#160;</span>Ipan nochi nopa tonali quema moiyocacajtoc para na, amo hueli moximas. Yaya elis tatzejtzeloltic huan taiyocatalili para na, niamoTECO, huan quicahuas ma moscalti huehueyac itzoncal hasta quitamiltis nochi nopa tonali huan nopa tamanti cati techilhuijtoc. 
<span class="verse" id="NU6_6">6&#160;</span>Huan ipan nochi nopa tonali quema moiyocatalijtoc para na, amo hueli monechcahuis campa se mijcatzi, pampa mochihuas amo tapajpactic noixpa. 
<span class="verse" id="NU6_7">7&#160;</span>Masque miquis itata, inana, o se isihuaicni, o se itacaicni, ma amo monechcahuis para mochihuas amo tapajpactic pampa moiyocatalijtoc para na, niamoTeco Dios, huan quipiyas itzoncal huehueyac cati quinescayotía cati noca mocajtoc. 
<span class="verse" id="NU6_8">8&#160;</span>Huan nochi tonali cati huejcahuas cati noca mocajtoc, monequi mocahuas tatzejtzeloltic noixpa. </div>
<div class='p'>
<span class="verse" id="NU6_9">9&#160;</span>“Huan sinta samolhui san huetzis mictoc se acajya cati moquetztoc ihuaya, huajca, quena, quichihuas amo tapajpactic noixpa, masque amo quinequiyaya mochihuas amo tapajpacti. Huajca quema ajsis chicome tonati para mochijtoc amo tapajpactic, monequi quitequis nochi itzoncal pampa itzoncal huehueyac quinescayotiyaya para taiyocatali para na. 
<span class="verse" id="NU6_10">10&#160;</span>Huan ipan chicueyi tonati, quinhualicas ome pilpichontzitzi, o ome pilpalomajtzitzi, huan quimacas nopa totajtzi campa icalte nopa yoyon tiopamit campa timopantíaj. 
<span class="verse" id="NU6_11">11&#160;</span>Huan nopa totajtzi techtencahuilis nopa piltototzi quej se tacajcahualisti por tajtacoli, huan nopa seyoc techtencahuilis quej se tacajcahualisti tatatili. Huan ica ya ni techixtzacuilis itajtacol pampa itztoya nechca se mijcatzi. Huan nojquiya ipan nopa tonal sempa moiyocatalis para na, niamoTECO, huan sempa pehuas quicahuas ma moscalti itzoncal. 
<span class="verse" id="NU6_12">12&#160;</span>Nopa tonali cati ya panotoc quema achtohui moiyocatalijtoya para na, quiixpolo. Sempa monequi motemactilis ica na para elis nazareo nochi tonali quej quichijqui achtohui. Huan monequi quihualicas se piloquich borregojtzi cati san quipiya se xihuit para techtencahuilis quej se tacajcahualisti pampa quihuica tajtacoli. </div>
<div class='p'>
<span class="verse" id="NU6_13">13&#160;</span>“Huan quema ya tamis nochi nopa tonali cati motemacac para elis nazareo, ya ni nopa tanahuatili cati sesen monequi quitoquilis. Monequi hualas huan techhualiquilis se tacajcahualisti campa icalte nopa yoyon tiopamit. 
<span class="verse" id="NU6_14">14&#160;</span>Techtencahuilis se piloquich borregojtzi cati san quipiya se xihuit huan cati amo teno quipiya huan elis se tacajcahualisti tatatili. Huan nojquiya techmacas se pilsihua borregojtzi cati san quipiya se xihuit huan amo teno quipiya huan nopa elis se tacajcahualisti por tajtacoli. Nojquiya techtencahuilis se oquich borrego cati amo teno quipiya huan elis para se tacajcahualisti para nimoyoltalis ihuaya. 
<span class="verse" id="NU6_15">15&#160;</span>Nojquiya ihuaya, techmacaca nopa tacajcahualisti ten harina huan cati tatoyahuali cati monequi techmacase ihuaya. Huan monequi nopa tacajcahualisti ten harina elis se chiquihuit temitoc ica pantzi cati amo quipiya tasonejcayot. Quipiyas tortas cati quichijtoque ica cuali harina maneltic ica aceite, huan nojquiya quipiyas pantzi cati cacatztic cati quixacualojtoque ica aceite. </div>
<div class='p'>
<span class="verse" id="NU6_16">16&#160;</span>“Huan nopa totajtzi quitencahuas nochi ya ni noixpa ihuaya nopa tacajcahualisti por tajtacoli huan nopa tacajcahualisti tatatili cati ne nazareo quihualicac. 
<span class="verse" id="NU6_17">17&#160;</span>Huan techmacas nopa oquich borrego huan nopa chiquihuit ica pantzi cati amo quipiya tasonejcayot, huan elis se tacajcahualisti para tayoltalili ica na. Huan nopa totajtzi nojquiya techmacas nopa tacajcahualisti ten harina huan cati tatoyahuali cati ihuaya yahui. </div>
<div class='p'>
<span class="verse" id="NU6_18">18&#160;</span>“Huan nopona campa icalte nopa yoyon tiopamit campa timopantíaj, nopa nazareo monequi quiximas nochi itzoncal cati quinescayotiyaya cati noca mocajtoya, huan quicuis nochi nopa tzoncali huan quitalis ipan nopa tit cati eltoc itantita nopa tacajcahualisti para tayoltalili ica na. </div>
<div class='p'>
<span class="verse" id="NU6_19">19&#160;</span>“Huan teipa quema cuali motzoncaltectosa ne nazareo, nopa totajtzi quicuis iajcol nopa oquich borrego cati molontoya hasta cuali icsitoc, huan quitalis imaco ne nazareo ihuaya se pantzi ica tatzopelcayot huan se pantzi cati cacatztic cati eltoc ipan nopa chiquihuit huan cati amo quipiya tasonejcayot. 
<span class="verse" id="NU6_20">20&#160;</span>Huan teipa nopa totajtzi quicuis huan quihuisos nopa tacajcahualisti noixpa, niamoTECO, para ma eli se tacajcahualisti tahuisoli. Huan nochi nopa tacajcahualisti mochihuas tatzejtzeloltic huan elis iaxca nopa totajtzi, ica nopa pantzi ihuaya ielchiqui huan iajcol nacayo nopa borrego cati tahuisoli. Huan teipa quema nopa totajtzi tamis techtencahuilía nochi noixpa, ya cati eliyaya nazareo huelis quiis xocomeca at pampa ya tanqui cati noca mocajqui, niamoTECO. </div>
<div class='p'>
<span class="verse" id="NU6_21">21&#160;</span>“Huajca ya ni elqui nopa tanahuatili para se nazareo, huan amechilhuía taya tacajcahualisti monequi antechtencahuilise quema se quitamichihuas cati noca mocajtoc para quichihuas. Nojquiya monequi quihualicas nochi sequinoc tacajcahualisti cati techilhui techmactilis quema moiyocatali huan mochijqui nazareo.” </div>
<div class='s'>Camanali cati ica totajtzitzi tatiochihuase </div>
<div class='p'>
<span class="verse" id="NU6_22">22&#160;</span>Teipa TOTECO quiilhui Moisés: </div>
<div class='p'>
<span class="verse" id="NU6_23">23&#160;</span>“Xiquilhui Aarón inihuaya iconehua para ma quintiochihuaca israelitame ica ni camanali. Ma quiijtoca: </div>
<div class='q'>
<span class="verse" id="NU6_24">24&#160;</span>‘Ma TOTECO mitztiochihua huan ma mitzmocuitahui. </div>
<div class='q'>
<span class="verse" id="NU6_25">25&#160;</span>Ma cahuani ixayac TOTECO ica paquilisti quema moilhuía ten ta. </div>
<div class='q'>Ma quipiya hueyi iyolo ica ta. </div>
<div class='q'>
<span class="verse" id="NU6_26">26&#160;</span>Ma TOTECO mitznextili itaicnelijcayo huan ma mitzmaca itasehuilis ipan moyolo.’ </div>
<div class='p'>
<span class="verse" id="NU6_27">27&#160;</span>“Ica ni camanali, Aarón huan iconehua technotzase ma niquintiochihua israelitame huan, quena, na niquintiochihuas para nochi quimatise inijuanti noaxcahua.”  </div>
<div class='psalmlabel' id='NU7_0'> 7</div>
<div class='s'>Quitatzejtzelolchihuase taixpamit </div>
<div class='p'>
<span class="verse" id="NU7_1">1&#160;</span>Huan ipan nopa tonali quema Moisés ya quitamichijtoya nopa yoyon tiopamit campa TOTECO mocahuasquía inihuaya, quiatzejtzelhui ica aceite sesen tamanti cati eltoya calijtic, huan quiiyocatali para TOTECO. Nojquiya quiatzejtzelhui ica aceite nopa taixpamit huan nochi cati motequihuía nopona. 
<span class="verse" id="NU7_2">2&#160;</span>Teipa yajque nopa tayacanca israelitame ipan sesen hueyi familia cati tapalehuijtoyaj para quitananque nopa censo. 
<span class="verse" id="NU7_3">3&#160;</span>Huan quitalitoj iixpa TOTECO nochi cati quinequiyayaj quimactilise. Huan sesen ten nopa tayacanani quihualicac se hueyi toro. Huan sese ome tayacanani quihualicaque se cuacarro. Huajca ica nochi nopa nemacti cati quihualicaque elqui chicuase carrojme cati tzactoque, huan 12 huejhueyi torojme cati quimatij tatilanase huan quimacaque TOTECO iteno icalte nopa yoyon tiopamit campa mocahua TOTECO. </div>
<div class='p'>
<span class="verse" id="NU7_4">4&#160;</span>Huan TOTECO quiilhui Moisés: 
<span class="verse" id="NU7_5">5&#160;</span>“Xiquinseli nopa cuacarrojme huan nopa huejhueyi torojme cati quimatij tatilanaj, huan xiquinmaca nopa levitame para ma quintequihuica ipan nochi nopa tequit cati monequi para quihuicase cati eltoc ipan nopa yoyon tiopamit campa timopantíaj. Xijmaca sesen levita nopa tamantzitzi cati monequi quitequihuis ipan ten ya itequi.” </div>
<div class='p'>
<span class="verse" id="NU7_6">6&#160;</span>Huajca Moisés quinseli nopa cuacarrojme huan nopa huejhueyi torojme huan quinmajmacac nopa levitame. 
<span class="verse" id="NU7_7">7&#160;</span>Iixhuihua Gersón quinmacac ome cuacarrojme huan nahui huejhueyi torojme para quitequihuise ipan inintequi. 
<span class="verse" id="NU7_8">8&#160;</span>Huan iixhuihua Merari quinmacac nahui cuacarrojme huan chicueyi huejhueyi torojme para quitequihuise ipan inintequi. Nochi inin mocajqui imaco Itamar, icone nopa totajtzi Aarón. 
<span class="verse" id="NU7_9">9&#160;</span>Pero iixhuihua Coat amo quinmacac yon se cuacarro huan yon se toro, pampa monejqui quihuicase iniajcoltipa nopa tamantzitzi tatzejtzeloltique cati mocajqui inimaco para quimocuitahuise. </div>
<div class='p'>
<span class="verse" id="NU7_10">10&#160;</span>Huan nojquiya quema ajsic tonali para quiiyocatalise nopa taixpamit para TOTECO huan quitatzejtzelolchihuase, sesen ten nopa tayacanani ten nochi huejhueyi familias quihuicaque se nemacti huan quitalijque iixpa nopa taixpamit. 
<span class="verse" id="NU7_11">11&#160;</span>Huan TOTECO quiilhui Moisés: “Mojmosta ipan sesen tonal quema anquitatzejtzelolchihuase nopa taixpamit, xijcahua para san setzi tayacanquet ma techmactili cati quihualicac.” </div>
<div class='p'>
<span class="verse" id="NU7_12">12&#160;</span>Huajca ipan nopa achtohui tonali, quimactili inemac Naasón, icone Aminadab, ipan nopa hueyi familia Judá. 
<span class="verse" id="NU7_13">13&#160;</span>Huan inemac eliyaya se hueyi plato ixsepantic ten plata huan ietica eliyaya se kilo huan tajco, ihuaya se hueyi taza ten plata ica ietica quej tajco kilo ipan itatamachihual nopa yoyon tiopamit. Huan nopa plato huan nopa hueyi taza quihualicac temitoc ica harina cati achi más cuali maneltic ica aceite para se tacajcahualisti ten harina. 
<span class="verse" id="NU7_14">14&#160;</span>Nojquiya quihualicac se cuchara cati senquisa oro ica 110 gramos ietica, huan temitoya ica copali. 
<span class="verse" id="NU7_15">15&#160;</span>Huan quihualicac se becerro, se oquich borrego huan se piloquich borregojtzi cati san quipiya se xihuit para elise se tacajcahualisti tatatili. 
<span class="verse" id="NU7_16">16&#160;</span>Nojquiya quihualicac se oquich chivo quej se tacajcahualisti por tajtacoli. 
<span class="verse" id="NU7_17">17&#160;</span>Huan para se tacajcahualisti para ma onca tayoltalili ihuaya TOTECO, quinhualicac ome huejhueyi torojme cati quimatij tatilanaj, macuilti oquich borregojme, macuilti oquich chivojme huan macuilti piloquich borregojtzitzi cati san quipiyaj se xihuit. Nochi ya ni elqui nopa nemacti cati Naasón, icone Aminadab, quihualicac. </div>
<div class='p'>
<span class="verse" id="NU7_18">18&#160;</span>Ipan ome tonati quihuicac inemac Natanael, icone Zuar, cati eliyaya tayacanquet ipan nopa hueyi familia Isacar. 
<span class="verse" id="NU7_19-23">19-23&#160;</span>Huan inemac cati temacac elqui san se quej cati temacac Naasón. </div>
<div class='p'>
<span class="verse" id="NU7_24">24&#160;</span>Ipan eyi tonati quihuicac se nemacti Eliab, icone Helón, cati eliyaya tayacanquet ipan nopa hueyi familia Zabulón. 
<span class="verse" id="NU7_25-29">25-29&#160;</span>Huan temactili inemac cati elqui san se quej nopa sequinoc. </div>
<div class='p'>
<span class="verse" id="NU7_30">30&#160;</span>Ipan nahui tonati quihuicac se nemacti Elisur, icone Sedeur, cati eliyaya tayacanquet ipan nopa hueyi familia Rubén. 
<span class="verse" id="NU7_31-35">31-35&#160;</span>Huan temactili nojquiya san se inemac quej nopa sequinoc. </div>
<div class='p'>
<span class="verse" id="NU7_36">36&#160;</span>Ipan macuili tonati quihuicac se nemacti Selumiel, icone Zurisadai, cati eliyaya tayacanquet ipan nopa hueyi familia Simeón. 
<span class="verse" id="NU7_37-41">37-41&#160;</span>Huan temactili nojquiya san se nemacti quej nopa sequinoc. </div>
<div class='p'>
<span class="verse" id="NU7_42">42&#160;</span>Ipan chicuasen tonati quihuicac se nemacti Eliasaf, icone Reuel, cati eliyaya tayacanquet ipan nopa hueyi familia Gad. 
<span class="verse" id="NU7_43-47">43-47&#160;</span>Huan temactili nojquiya san se nemacti quej nopa sequinoc. </div>
<div class='p'>
<span class="verse" id="NU7_48">48&#160;</span>Ipan chicome tonati quihuicac se nemacti Elisama, icone Amiud, cati eliyaya tayacanquet ipan nopa hueyi familia Efraín. 
<span class="verse" id="NU7_49-53">49-53&#160;</span>Huan temactili nojquiya san se nemacti quej nopa sequinoc. </div>
<div class='p'>
<span class="verse" id="NU7_54">54&#160;</span>Ipan chicueyi tonati quihuicac se nemacti Gamaliel, icone Pedasur, cati eliyaya tayacanquet ipan nopa hueyi familia Manasés. 
<span class="verse" id="NU7_55-59">55-59&#160;</span>Huan temactili nojquiya san se nemacti quej nopa sequinoc. </div>
<div class='p'>
<span class="verse" id="NU7_60">60&#160;</span>Ipan chicnahui tonati quihuicac se nemacti Abidán, icone Gedeoni, cati eliyaya tayacanquet ipan nopa hueyi familia Benjamín. 
<span class="verse" id="NU7_61-65">61-65&#160;</span>Huan temactili nojquiya san se nemacti quej nopa sequinoc. </div>
<div class='p'>
<span class="verse" id="NU7_66">66&#160;</span>Ipan majtacti tonati quihuicac se nemacti Ahiezer, icone Amisadai, cati eliyaya tayacanquet ipan nopa hueyi familia Dan. 
<span class="verse" id="NU7_67-71">67-71&#160;</span>Huan temactili nojquiya san se nemacti quej nopa sequinoc. </div>
<div class='p'>
<span class="verse" id="NU7_72">72&#160;</span>Ipan majtacti huan se tonati quihuicac se nemacti Pagiel, icone Ocrán, cati eliyaya tayacanquet ipan nopa hueyi familia Aser. 
<span class="verse" id="NU7_73-77">73-77&#160;</span>Huan temactili nojquiya san se nemacti quej nopa sequinoc. </div>
<div class='p'>
<span class="verse" id="NU7_78">78&#160;</span>Ipan majtacti huan ome tonati quihuicac se nemacti Ahira, icone Enán, cati eliyaya tayacanquet ipan nopa hueyi familia Neftalí. 
<span class="verse" id="NU7_79-83">79-83&#160;</span>Huan temactili nojquiya san se nemacti quej nopa sequinoc. </div>
<div class='p'>
<span class="verse" id="NU7_84">84&#160;</span>Nochi ya ni elqui nopa nemacti cati nopa tayacanani ten israelitame temactilijque para quiiyocatalise nopa taixpamit para TOTECO huan quitatzejtzelolchihuase. Ica nochi elqui 12 huejhueyi platos cati ixsepantique ten plata, 12 huajcali ten plata, huan 12 huejhueyi cucharas ten oro. 
<span class="verse" id="NU7_85">85&#160;</span>Huan sesen plato quipixqui se kilo huan tajco ietica, huan sesen huajcali ten plata quipixqui tajco kilo ietica. Ica nochi nopa tamanti ten plata elqui nechca 26 kilos ietica ipan itatamachihual nopa yoyon tiopamit. 
<span class="verse" id="NU7_86">86&#160;</span>Nojquiya oncayaya 12 cucharas ten oro cati temitoya ica copali cati quipixqui 110 gramos ietica ipan itatamachihual nopa yoyon tiopamit. Nopa oro ten nochi nopa cucharas quipixqui se kilo huan 320 gramos ietica. </div>
<div class='p'>
<span class="verse" id="NU7_87">87&#160;</span>Huan nopa tapiyalme para tacajcahualisti tatatili elque ica nochi 12 becerros, 12 oquich borregojme, 12 piloquich borregojtzitzi cati san quipiyaj se xihuit ihuaya nopa 12 tacajcahualisti ten harina cati monequiyaya inihuaya, huan 12 oquich chivojme para quinmacase quej tacajcahualisti por tajtacoli. 
<span class="verse" id="NU7_88">88&#160;</span>Huan nochi nopa tapiyalme cati quinhualicaque para tacajcahualisti para tayoltalili elqui ica nochi 24 becerros, 60 oquich borregojme, 60 oquich chivojme huan 60 piloquich borregojtzitzi cati sanoc quipiyayayaj se xihuit. Nochi ya ni elqui cati quimactilijque TOTECO quema quiiyocacahuayayaj huan quitatzejtzelolchihuayayaj nopa taixpamit para TOTECO. </div>
<div class='p'>
<span class="verse" id="NU7_89">89&#160;</span>Huan quema Moisés calajqui ipan nopa yoyon tiopamit campa mopantiyayaj ihuaya Toteco Dios para quicamanalhuis, quicajqui itoscac. Huan caquistic para itoscac quisayaya tatajco ten nopa ome ilhuicac ehuani cati inintoca querubines cati moquetztoyaj iixco itzajca icaxa. Huajca nopona Toteco Dios quicamanalhui Moisés.  </div>
<div class='psalmlabel' id='NU8_0'> 8</div>
<div class='s'>Tanahuatilme para nochi taahuilme </div>
<div class='p'>
<span class="verse" id="NU8_1">1&#160;</span>Huan TOTECO quicamanalhui Moisés huan quiilhui: </div>
<div class='p'>
<span class="verse" id="NU8_2">2&#160;</span>“Xiquilhui Aarón quema quintalis nochi taahuilme, ma quichihua para ma taahui ica iixmelac ten nopa taahuil quetzali.” </div>
<div class='p'>
<span class="verse" id="NU8_3">3&#160;</span>Huan quichijqui Aarón nochi cati TOTECO quinahuatijtoya Moisés, huan quinchijchijqui nochi taahuilme para ma taahuica ica iixmelac. 
<span class="verse" id="NU8_4">4&#160;</span>Huan nopa taahuil quetzali quichijchijtoyaj ica senquisa oro cati quitejtejtzontoyaj san ica martillo. Ten iniicxi hasta iyecapa campa quichihuilijtoyaj ixochiyo, nochi quichijque san ica martillo. Nochi iyejyejca nopa taahuil quetzali elqui senquisa quej TOTECO quinextilijtoya Moisés ma quichihua. </div>
<div class='s'>Quiniyocacajqui nochi levitame para TOTECO itequi </div>
<div class='p'>
<span class="verse" id="NU8_5">5&#160;</span>Huan TOTECO quicamanalhui Moisés huan quiilhui: </div>
<div class='p'>
<span class="verse" id="NU8_6">6&#160;</span>“Xiquinquixti nochi iteipan ixhuihua Leví ten ne sequinoc israelitame huan xiquintapajpacchihua noixpa para techtequipanose. 
<span class="verse" id="NU8_7">7&#160;</span>Ya ni cati tijchihuas: xiquinatzejtzelhuis ica at cati tetapajpacchihua noixpa. Teipa moximase huan mohuatanise hasta moquixtilise nochi tzoncali ipan inintacayo. Teipa maltise, huan cuali quichicuenise iniyoyo, huan quej nopa elise tapajpactique para techtequipanose. 
<span class="verse" id="NU8_8">8&#160;</span>Teipa ma quihualicaca se becerro huan nopa tacajcahualisti ten harina cati ihuaya yahui. Ya nopa elis cuali harina maneltic ica aceite. Huan nojquiya quihuicase seyoc becerro quej se tacajcahualisti por tajtacoli. 
<span class="verse" id="NU8_9">9&#160;</span>Ta tijchihuas para nopa levitame ma monechcahuica icalteno ni yoyon tiopamit campa timopantíaj huan nochi israelitame nojquiya nopona ma mosentilica. 
<span class="verse" id="NU8_10">10&#160;</span>Teipa xijchihua para nopa levitame ma moixnextica noixpa huan nopa sequinoc israelitame ma quintalilica inimax ipan inintzonteco. 
<span class="verse" id="NU8_11">11&#160;</span>Huan Aarón quihuisos imax noixpa, niamoTECO, quej techmaca se tacajcahualisti tahuisoli, huan quej nopa techmactilis nochi levitame quej se hueyi tacajcahualisti cati nochi israelitame techmacaj na, niamoTECO. Huan ica ya nopa quiniyocatalis nochi levitame para techtequipanose. </div>
<div class='p'>
<span class="verse" id="NU8_12">12&#160;</span>“Teipa nochi levitame quitalise inimax ipan inintzonteco nopa becerros. Teipa techtencahuilise se becerro quej se tacajcahualisti por tajtacoli huan seyoc becerro techmactilise quej se tacajcahualisti tatatili para na, niamoTECO, para techixtzacuilise inintajtacolhua nochi levitame. 
<span class="verse" id="NU8_13">13&#160;</span>Huan teipa xiquintali nochi nopa levitame para ma moquetzaca iniixpa Aarón huan itelpocahua, huan nochi techmacas quej se tacajcahualisti tahuisoli para na, niamoTECO. 
<span class="verse" id="NU8_14">14&#160;</span>Huan quej ni tiquiniyocatalis nopa levitame ten nochi sequinoc israelitame, huan nochi levitame elise noaxcahua. 
<span class="verse" id="NU8_15">15&#160;</span>Huan quema ya anquintapajpacchijtose nopa levitame huan anquinnextijtose noixpa quej se tacajcahualisti tahuisoli, inijuanti hueli calaquise para techtequipanose ipan ni yoyon tiopamit campa timopantíaj. </div>
<div class='p'>
<span class="verse" id="NU8_16">16&#160;</span>“Pampa nochi levitame senquisa noaxcahua huan amo quej sequinoc israelitame, pampa nimoaxcati nochi levitame quej ininpataca nochi ininconehua israelitame cati achtohui ehuani cati monequiyaya techmactilisquíaj. 
<span class="verse" id="NU8_17">17&#160;</span>Pampa nelía noaxcahua nochi cati achtohui tacatij ten israelitame, masque ininconehua o inintapiyalhua, nochi cati achtohui tacatij noaxcahua. Pampa huejcajquiya quema niquinmicti nochi coneme cati achtohui tacatque ipan tali Egipto, niquiniyocatali para noaxcahua nochi coneme cati achtohui ehuani ten israelitame. 
<span class="verse" id="NU8_18">18&#160;</span>Pero ama quej ininpataca nopa achtohui ehuani ten nochi israelita coneme, nimoaxcatijtoc nochi levitame para noaxcahua. 
<span class="verse" id="NU8_19">19&#160;</span>Huan ama nochi levitame cati niquintapejpeni iyoca ten nochi sequinoc israelitame nijmaca Aarón huan itelpocahua quej se nemacti para quinpalehuise quichihuase nopa tequit tatzejtzeloltic ipan ni yoyon tiopamit campa timopantíaj. Huan nopa levitame tequitise quej ininpataca nopa sequinoc israelitame. Huan techtencahuilise inintacajcahualis nopa sequinoc israelitame para quiixtzacuase inintajtacolhua noixpa na, niamoTECO. Huan quej ni, cati hueli israelita amo calaquis ipan ni yoyon tiopamit para tapalehuis para amo quinajsis israelitame se hueyi cocolisti cati ica miquise.” </div>
<div class='p'>
<span class="verse" id="NU8_20">20&#160;</span>Huajca Moisés, Aarón huan nochi israelitame quichijque ica nopa levitame nochi cati TOTECO quinahuatijtoya Moisés ma quichihuaca. 
<span class="verse" id="NU8_21">21&#160;</span>Huan nochi levitame motapajpacchijque huan quichicuenijque iniyoyo, huan Aarón quinpanexti iixpa TOTECO quej se tacajcahualisti tahuisoli. Huan Aarón nojquiya quitencajqui iixpa se tacajcahualisti para quinixtzacuilis inintajtacolhua para ma elica tapajpactique iixpa. 
<span class="verse" id="NU8_22">22&#160;</span>Huajca quema tanqui nochi ni tamanti cati mochijqui, nopa levitame pejque calaquij para quichihuase nochi inintequi ipan nopa yoyon tiopamit campa timopantíaj ihuaya TOTECO, huan tequitique ica itanahuatil Aarón huan itelpocahua. Huan nochi quichijque senquisa quej TOTECO quinahuatijtoya Moisés ma quinchihuili nopa levitame. </div>
<div class='s'>Quesqui xihuit ma tequiti se levita </div>
<div class='p'>
<span class="verse" id="NU8_23">23&#160;</span>TOTECO nojquiya quicamanalhui Moisés huan quiilhui: </div>
<div class='p'>
<span class="verse" id="NU8_24">24&#160;</span>“Nochi levitame quema quiaxitijtose 25 xihuit, monequi quipehualtise para techtequipanose ipan ni yoyon tiopamit campa timopantíaj. 
<span class="verse" id="NU8_25">25&#160;</span>Huan quisase ipan nopa tequit quema quiaxitise 50 xihuit. 
<span class="verse" id="NU8_26">26&#160;</span>Teipa quema ya quiaxitijtose nopa xihuit para mosiyajquetzase, huelis quinpalehuise inihuampoyohua ica tequit cati amo ohui, pero nopa tequit cati ohui ayecmo ma quichihuaca. Quej nopa anquintequimacase levitame.”  </div>
<div class='psalmlabel' id='NU9_0'> 9</div>
<div class='s'>Quenicatza ma quinescayotica nopa Pascua ilhuit </div>
<div class='p'>
<span class="verse" id="NU9_1">1&#160;</span>Quema TOTECO quicamanalhui Moisés huan quiilhui nochi ni camanali ya panotoya se xihuit para quistejque ipan tali Egipto huan calaquiyayaj ipan nopa achtohui metzti ipan xihuit ome. Huan ipan nopa tonali nopa israelitame itztoyaj ipan nopa huactoc tali Sinaí huan nojquiya TOTECO quiilhui ni camanali: </div>
<div class='p'>
<span class="verse" id="NU9_2">2&#160;</span>“Sesen xihuit monequi nochi israelitame quinescayotise nopa ilhuit cati itoca Pascua ipan nopa tonali cati nimechnahuatijtoc. 
<span class="verse" id="NU9_3">3&#160;</span>Quema ya tiotaquixtos ipan 14 itequi ni metzti cati achtohui ipan toxihui, anquitoquilise nopa tanahuatili quej ijcuilijtoc. Senquisa quej nimechnextilijtoc para anquichihuase, ya nopa anquichihuase.” </div>
<div class='p'>
<span class="verse" id="NU9_4">4&#160;</span>Huajca Moisés quinnahuati nopa israelitame ma quinescayotica nopa Pascua ilhuit. 
<span class="verse" id="NU9_5">5&#160;</span>Huan nopona ipan nopa huactoc tali cati itoca Sinaí quema tiotaquixtoya ipan 14 itequi nopa achtohui metzti ipan nopa xihuit, inijuanti ilhuichijque senquisa quej TOTECO quinahuatijtoya Moisés. </div>
<div class='p'>
<span class="verse" id="NU9_6">6&#160;</span>Pero itztoyaj sequij tacame cati mochijtoyaj amo tapajpactique iixpa TOTECO pampa quiitzquitoyaj se mijcatzi, huan yeca amo huelque quinescayotise nopa Pascua ipan nopa tonali. Huajca yajque quiitatoj Moisés ihuaya Aarón ipan nopa tonali, 
<span class="verse" id="NU9_7">7&#160;</span>huan quinilhuijque: </div>
<div class='p'>―Masque tiquitzquitoque se mijcatzi, huan timochijtoque amo titapajpactique iixpa TOTECO, ¿para ten amo huelis tijtencahuase se nemacti iixpa TOTECO ipan ni tonali quema nochi israelitame quinescayotíaj ni Pascua ilhuit? </div>
<div class='p'>
<span class="verse" id="NU9_8">8&#160;</span>Huan Moisés quinnanquili: </div>
<div class='p'>―Ximochiyaca hasta TOTECO techilhuis taya cuali para mochihuas quema quej ni pano. </div>
<div class='p'>
<span class="verse" id="NU9_9">9&#160;</span>Huan TOTECO quicamanalhui Moisés huan quiilhui: </div>
<div class='p'>
<span class="verse" id="NU9_10">10&#160;</span>“Xiquinilhui nopa israelitame quema inijuanti o se inincone amo hueli quinescayotis nopa ilhuit Pascua inihuaya nochi sequinoc, huelis teipa quichihuase. Sinta se amo hueli quinescayotis nopa ilhuit quema monequi pampa monejqui quiitzquis se mijcatzi o huelis se mopantía huejca ten ichaj quema sequinoc ilhuichihuaj, yaya hueli quinescayotise nopa ilhuit teipa. 
<span class="verse" id="NU9_11">11&#160;</span>Pero quinescayotise quema tiotaquixtos ipan 14 ten nopa ome metzti ipan ne xihuit. Monequi quicuase nopa pilborregojtzi ica xihuit cati chichic huan pantzi cati amo quipiya tasonejcayot. 
<span class="verse" id="NU9_12">12&#160;</span>Huan amo teno quicahuase para seyoc tonali, yon amo quipostequilise yon se iomiyo nopa pilborregojtzi. Ma quinescayotica nopa Pascua senquisa quej nimechnextilijtoc anquichihuase. 
<span class="verse" id="NU9_13">13&#160;</span>Pero sinta se acajya cati tapajpactic huan amo cana yajtoc, san moilhuis para amo quinescayotis nopa Pascua ilhuit, monequi anquiquixtise para ayecmo huelis itztos amohuaya anisraelitame. Quej nopa anquichihuase, pampa amo techtencahuili nopa tacajcahualisti noixpa ipan nopa tonali quema, niamoTECO, nijtali, huan yeca monequi quiselis nopa tatzacuiltili por itajtacol. </div>
<div class='p'>
<span class="verse" id="NU9_14">14&#160;</span>“Nochi seyoc tali ehuani cati itztoque amohuaya nojquiya monequi quinescayotise nopa Pascua para na quej nimechnextilijtoc. Onca san se tanahuatili para israelitame huan seyoc tali ehuani para quenicatza quinescayotise, huan nochi monequi san se quichihuase.” </div>
<div class='s'>Nopa mixti cati motali itzonta Itiopa TOTECO </div>
<div class='r'>(Éx. 40:34-38) </div>
<div class='p'>
<span class="verse" id="NU9_15">15&#160;</span>Ipan nopa tonali quema tanque quiquetzaj nopa yoyon tiopamit cati quipixtoya nopa camanali cati quichijtoya inihuaya, se hueyi mixti hualajqui quitzacuaco. Huan quema pejqui tiotaquiya, nopa mixti mopatac para nesis quej se tilelemecti itzonta nopa tiopamit huan quej nopa eltoya hasta tanesiyaya. 
<span class="verse" id="NU9_16">16&#160;</span>Huan quej ni eliyaya nochipa. Ica tonaya se mixti quitzacuayaya nopa yoyon tiopamit huan ica tayohua nesiyaya quej se hueyi tit. 
<span class="verse" id="NU9_17">17&#160;</span>Quema nopa mixti mijcueniyaya ten nopa yoyon tiopamit, nopa israelitame quistehuayayaj huan quitoquilijtiyahuiyayaj. Huan quema nopa mixti moquetzayaya huan ayecmo nejnemiyaya, nopa israelitame nopona quiquetzayayaj iniyoyoncalhua. 
<span class="verse" id="NU9_18">18&#160;</span>Quej ni nopa israelitame mijcueniyayaj quema TOTECO quinnahuatiyaya, huan moquetzayayaj san campa quinilhuiyaya. Nochi tonali quema nopa mixti mocahuayaya itzonta nopa tiopamit, amo quistehuayayaj. 
<span class="verse" id="NU9_19">19&#160;</span>Huan masque nopa mixti mocahuayaya ipan tiopamit miyac tonali huan amo mijcueniyaya, nochi israelitame quineltoquiliyayaj itanahuatil TOTECO huan amo nejnemiyayaj. 
<span class="verse" id="NU9_20">20&#160;</span>Huan quema nopa mixti amo mocahuayaya miyac tonali, nopa israelitame nojquiya amo mocahuayayaj miyac tonali, pampa quej nopa TOTECO quinnextilijtoya. 
<span class="verse" id="NU9_21">21&#160;</span>Huan quema nopa mixti moquetzayaya ten se tiotac hasta ijnaloc, huajca nopa israelitame moquetzayayaj. Huan quema ica ijnaloc nopa mixti motananayaya, inijuanti nojquiya motananayayaj huan quitoquiliyayaj. Pero masque tonaya o tayohua quema mijcueniyaya nopa mixti, inijuanti quistehuayayaj para quitoquilise senquisa quej TOTECO tanahuatijtoya. 
<span class="verse" id="NU9_22">22&#160;</span>Sinta nopa mixti moquetzayaya ipan nopa yoyon tiopamit campa TOTECO itztoya se ome tonati, o se metzti, o se xihuit, nochi nopa israelitame mocahuayayaj nopona huan ayecmo nejnemiyayaj. Pero quema nopa mixti motananayaya, inijuanti quistehuayayaj huan quitoquiliyayaj. 
<span class="verse" id="NU9_23">23&#160;</span>Huajca quema TOTECO quinnahuatiyaya, ma quiquetzaca iniyoyoncalhua, inijuanti quinquetzayayaj. Huan quema TOTECO quinnahuatiyaya ma nejnemica para quitoquilise nopa mixti, quistehuayayaj. Quineltocaque nochi cati TOTECO quinahuati Moisés ma quichihuaca.  </div>
<div class='psalmlabel' id='NU10_0'> 10</div>
<div class='s'>Nopa ome tapitzali ten plata </div>
<div class='p'>
<span class="verse" id="NU10_1">1&#160;</span>Huan TOTECO quicamanalhui Moisés huan quiilhui: </div>
<div class='p'>
<span class="verse" id="NU10_2">2&#160;</span>“Xijchihua ome tapitzali ica plata cati tatejtzonali ica martillo. Huan anquipitzase para anquinnotzase israelitame ma mosentilica o para ma quimatica quema monequi motecpanase para quisase. 
<span class="verse" id="NU10_3">3&#160;</span>Quema anquinpitzase nochi ome tapitzalme ica sempa, nochi israelitame quimatise ma mosentilica imelac icalte ni yoyon tiopamit campa timopantíaj. 
<span class="verse" id="NU10_4">4&#160;</span>Pero quema anquipitzase setzi tapitzali, san mosentilise cati tayacanaj ipan sesen hueyi familia. 
<span class="verse" id="NU10_5">5&#160;</span>Huan quema anhuejcahuase anquipitzase, elis para anquistehuase, huan inijuanti cati quiquetztoque ininchajchaj ica campa quisa tonati ten ni yoyon tiopamit achtohui quistehuase para nejnemise. 
<span class="verse" id="NU10_6">6&#160;</span>Huan quema anquipitzase ica ompa, motecpanase para nejnemise cati quiquetztoque ininchajchaj ica sur huan nochi sequinoc quintoquilise. 
<span class="verse" id="NU10_7">7&#160;</span>Pero quema san anquinnotzase masehualme para ma mosentilica, amo xihuejcahuaca xijpitzaca. 
<span class="verse" id="NU10_8">8&#160;</span>San totajtzitzi, inijuanti cati itelpocahua Aarón, huelise quipitzase nopa tapitzali. Ya ni elis se tanahuatili para anquitoquilise amojuanti huan amoixhuihua para nochipa. </div>
<div class='p'>
<span class="verse" id="NU10_9">9&#160;</span>“Quema anajsise ipan amotal huan monequi anquintehuise amocualancaitacahua, xijpitzaca chicahuac nopa tapitzali, huan na, niamoTECO Dios, nimechelnamiquis, huan nimechmanahuis inimaco amocualancaitacahua. 
<span class="verse" id="NU10_10">10&#160;</span>Nojquiya xijpitzaca nopa tapitzali quema onca tonali ten paquilisti. Xijpitzaca quema anilhuichihuaj, o quema eli selic metzti, o quema anquitencahuaj tacajcahualisti tatatili o tacajcahualisti para ma onca tayoltalili ica na. Huan quej nopa na cati niamoTECO huan niamoDIOS nimechelnamiquis.” </div>
<div class='s'>Nopa israelitame quistejque ipan Sinaí </div>
<div class='p'>
<span class="verse" id="NU10_11">11&#160;</span>Huan ipan 20 itequi nopa ompa metzti quema yahuiyaya para ome xihuit quistoyaj ten tali Egipto, nopa mixti motananqui ten nopa yoyon tiopamit campa TOTECO mocahuayaya. 
<span class="verse" id="NU10_12">12&#160;</span>Huajca nopa israelitame quistejque ipan nopa huactoc tali cati itoca Sinaí huan quitoquilijque. Huan teipa nopa mixti moquetzato ipan nopa huactoc tali cati itoca Parán. 
<span class="verse" id="NU10_13">13&#160;</span>Ya ni nopa achtohui huelta quema quistejque huan quitoquilijque nopa mixti quej TOTECO quinahuatijtoya Moisés ma quichihuaca. </div>
<div class='p'>
<span class="verse" id="NU10_14">14&#160;</span>Huan achtohui motecpanque para nejnemise cati quihuicayayaj ibandera nopa tatehuijca pamit Judá. Huan Naasón, icone Aminadab, quinyacanayaya nopa hueyi familia Judá. 
<span class="verse" id="NU10_15">15&#160;</span>Huan teipa quitoquilijque nopa hueyi familia Isacar ica inintayacanca, Natanael, icone Zuar. 
<span class="verse" id="NU10_16">16&#160;</span>Huan teipa yahuiyaya nopa hueyi familia Zabulón ica inintayacanca, Eliab, icone Helón. </div>
<div class='p'>
<span class="verse" id="NU10_17">17&#160;</span>Huan quema tanque quicocopitzaj nopa yoyon tiopamit campa TOTECO mocajqui inihuaya, nopa levitame cati iniixhuihua Gersón huan Merari motecpanque huan pejque quihuicatiyahuij nopa yoyon tiopamit. </div>
<div class='p'>
<span class="verse" id="NU10_18">18&#160;</span>Huan iniica motecpanque cati quihuicayayaj ibandera nopa tatehuijca pamit Rubén. Huan Elisur, icone Sedeur, quinyacanayaya nopa hueyi familia Rubén. 
<span class="verse" id="NU10_19">19&#160;</span>Teipa quintoquili nopa hueyi familia Simeón ica inintayacanca cati itoca Selumiel, icone Zurisadai. 
<span class="verse" id="NU10_20">20&#160;</span>Huan iniica yahuiyaya nopa hueyi familia Gad ica inintayacanca Eliasaf, icone Deuel. </div>
<div class='p'>
<span class="verse" id="NU10_21">21&#160;</span>Huan iniica motecpanque iixhuihua Coat cati elqui seyoc itelpoca Leví huejcajquiya. Huan nopa coatitame quihuicayayaj nochi cuamesas, taixpamit huan tamanti tatzejtzeloltic ten nopa yoyon tiopamit. Huan cati tayacantiyajque nimantzi quiquetzatoj nopa yoyon tiopamit nopona campa yahuij para ya eltos tasencahuali quema ajsise ni tacame ica ni tamanti. </div>
<div class='p'>
<span class="verse" id="NU10_22">22&#160;</span>Teipa iniica coatitame motecpanque cati quihuicayayaj ibandera nopa tatehuijca pamit Efraín. Huan Elisama, icone Amiud, quiyacanayaya nopa hueyi familia Efraín. 
<span class="verse" id="NU10_23">23&#160;</span>Huan iniica yahuiyaya Gamaliel, icone Pedasur, cati quiyacanayaya nopa hueyi familia Manasés. 
<span class="verse" id="NU10_24">24&#160;</span>Huan iniica motecpanque Abidán, icone Gedeoni, cati quiyacanayaya nopa hueyi familia Benjamín. </div>
<div class='p'>
<span class="verse" id="NU10_25">25&#160;</span>Huan taica motecpanque cati quihuicayayaj ibandera nopa tatehuijca pamit Dan. Huan Ahiezer, icone Amisadai, quiyacanayaya nopa hueyi familia Dan. 
<span class="verse" id="NU10_26">26&#160;</span>Huan iniica Dan yahuiyayaj nopa hueyi familia Aser ica inintayacanca cati itoca Pagiel cati eliyaya icone Ocrán. 
<span class="verse" id="NU10_27">27&#160;</span>Huan iniica yahuiyaya nopa hueyi familia Neftalí ica inintayacanca Ahira cati eliyaya icone Enán. </div>
<div class='p'>
<span class="verse" id="NU10_28">28&#160;</span>Quej ni motecpanque nopa huejhueyi familias ten israelitame quema quistehuayayaj para yase sejcoyoc. </div>
<div class='s'>Moisés quiilhui itex ma yahui inihuaya </div>
<div class='p'>
<span class="verse" id="NU10_29">29&#160;</span>Se tonali Moisés quiilhui itex, Hobab, cati eliyaya icone Ragüel ten tali Madián: </div>
<div class='p'>―Tojuanti tiyahuij ipan nopa tali cati TOTECO quiijtojtoc para techmacas. Xihuala tohuaya huan tiitztose cuali mohuaya, pampa TOTECO techtencahuilijtoc cati cuali techchihuilis tiisraelitame. </div>
<div class='p'>
<span class="verse" id="NU10_30">30&#160;</span>Pero Hobab quinanquili: </div>
<div class='p'>―Amo, amo nijnequi niyas. Nijnequi nitacuepilis notal campa itztoque noteixmatcahua. </div>
<div class='p'>
<span class="verse" id="NU10_31">31&#160;</span>Pero Moisés quiilhui: </div>
<div class='p'>―Amo techcajtehua. Ta cuali tiquixmati nochi ojti ipan nopa huactoc tali huan canque cuali timocahuase. Xihuala tohuaya huan techyacana. 
<span class="verse" id="NU10_32">32&#160;</span>Sinta tihualas tohuaya, nochi cati cuali cati TOTECO techmacas tojuanti, timitzmacase nojquiya. </div>
<div class='p'>
<span class="verse" id="NU10_33">33&#160;</span>Huajca yaya yajqui huan nochi inijuanti quistejque ten itepe TOTECO huan nejnenque eyi tonati. Huan icaxa TOTECO cati quipixtoya cati quintencahuilijtoya tayacantiyahuiyaya huan quintemohuilijtinemiyaya canque mosiyajquetzase. 
<span class="verse" id="NU10_34">34&#160;</span>Huan tonaya quema quistehuayayaj, nopa mixti cati TOTECO quinmacayaya yahuiyaya inintzonta. 
<span class="verse" id="NU10_35">35&#160;</span>Huan quema quitananayayaj nopa caxa para quistehuase, Moisés chicahuac quiijtohuayaya: </div>
<div class='q'>“¡Ximotanana TOTECO! </div>
<div class='q'>¡Xijchihua para nochi mocualancaitacahua ma mosemanaca! </div>
<div class='q'>¡Xijchihua para nochi cati amo quinequij mitzitase ma cholojtehuaca!” </div>
<div class='p'>
<span class="verse" id="NU10_36">36&#160;</span>Huan quema quisehuiyayaj nopa caxa para mosiyajquetzase, Moisés sempa quiijtohuayaya chicahuac: </div>
<div class='q'>“¡Ximocuepa, TOTECO, nica campa momasehualhua! </div>
<div class='q'>¡Tiitztoque tahuel nelpano miyac miles ten masehualme hasta amo aqui huelis techpohuas! </div>
<div class='q'>¡Nica ximocahua tohuaya!”  </div>
<div class='psalmlabel' id='NU11_0'> 11</div>
<div class='s'>TOTECO quiyolaxitijque nopa israelitame </div>
<div class='p'>
<span class="verse" id="NU11_1">1&#160;</span>Se tonali nopa israelitame pejque camanaltij cati amo monequi huan quitaijilhuiyayaj TOTECO por nopa taijyohuilisti cati moilhuijque quipanoyayaj. Huan TOTECO quincajqui huan tahuel cualanqui. Huan quintitanili se tit cati pejqui quintatía cati quiquetztoyaj ininchajchaj itejteno campa nopa sequinoc israelitame quiquetztoyaj ininchajchaj. 
<span class="verse" id="NU11_2">2&#160;</span>Huajca nochi israelitame cuatzajtzique chicahuac huan quitajtanijque Moisés ma quinpalehui. Huan Moisés quitajtani TOTECO tapalehuili huan nopa tit sejqui. 
<span class="verse" id="NU11_3">3&#160;</span>Huajca quitocaxtijque itejteno inialtepe Tabera. (Tabera quinequi quiijtos Campa Talemenqui.) Pampa hasta nopona nopa tit ten TOTECO quintati. </div>
<div class='p'>
<span class="verse" id="NU11_4">4&#160;</span>Nopa masehualme cati amo israelitame cati nejnemiyayaj inihuaya israelitame huan hualajtoyaj ipan ten hueli xinachti masehualme, san moilhuiyayaj para quinequiyayaj quicuase nacat. Huan nopa israelitame nojquiya quintoquilijque huan pejque mochoquilíaj huan quiijtohuayayaj: “¡Nelía cuali elisquía sinta oncasquía nacat para tijcuase! 
<span class="verse" id="NU11_5">5&#160;</span>Tiquelnamiquij nopa michime cati tiquincuayayaj san tapic nepa ipan tali Egipto. Huan nojquiya tijcuayayaj pepinos, meloj, xonacat, seboyas huan ajos. 
<span class="verse" id="NU11_6">6&#160;</span>Pero ama nochi tiyamaníaj huan ayecmo timayanaj, pampa san ni maná onca para tijcuase.” </div>
<div class='p'>
<span class="verse" id="NU11_7">7&#160;</span>Huan nopa maná cati huetziyaya eliyaya quej iyol nopa colanto huan nesiyaya achi costic quej cuaesti. 
<span class="verse" id="NU11_8">8&#160;</span>Huan iajhuiyaca eliyaya quej taxcali ten harina taxacualoli ica aceite. Huan mojmosta nopa israelitame quisayayaj calteno huan quisentiliyayaj. Teipa quitisiyayaj ipan inimet, o quitejtzonayayaj, o quimanayayaj huan ica quichihuayayaj se pantzi. 
<span class="verse" id="NU11_9">9&#160;</span>Ica tayohua, quema huetziyaya ajhuechti calteno, huetziyaya nojquiya nopa maná. </div>
<div class='p'>
<span class="verse" id="NU11_10">10&#160;</span>Huan Moisés quicajqui para masehualme ipan sese israelita familia mosehuijtoyaj inincalixpa chocayayaj, pampa TOTECO tahuel cualanqui, huan Moisés nojquiya amo quipacti cati quichihuayayaj. 
<span class="verse" id="NU11_11">11&#160;</span>Huajca Moisés quiilhui TOTECO: </div>
<div class='p'>―¿Para ten quej ni techchihuilijtoc, na nimotequipanojca? ¿Taya amo cuali nijchijtoc moixpa para techmamaltijtoc nochi ni masehualme? 
<span class="verse" id="NU11_12">12&#160;</span>Amo na niinintata o niininana. Inijuanti amo noconehua. ¿Para ten techilhuía ma niquinmamajtinemi hasta tiajsise campa nopa tali cati tiquinilhuijtoc para tiquinmacas tohuejcapan tatahua? Na niquinhuica san quej se quihuica icone cati noja chichi. 
<span class="verse" id="NU11_13">13&#160;</span>¿Canque hueli nijcuis nacat para quicuase nochi ni miyaqui israelitame? Nochi san techchoquilíaj huan techilhuíaj: ‘Techmaca nacat para tijcuase.’ 
<span class="verse" id="NU11_14">14&#160;</span>Na amo nihueli niquinhuicas nochi ni miyaqui masehualme noseltitzi. Niquinita quej se tamamali cati tahuel etic para na. 
<span class="verse" id="NU11_15">15&#160;</span>Sinta quej ni techchihuilis nochipa, achi más cuali techmicti na ama sinta nelía techicnelía. Quej nopa amo monequi niquitas cati ni masehualme techchihuilise. </div>
<div class='p'>
<span class="verse" id="NU11_16">16&#160;</span>Pero TOTECO quinanquili: </div>
<div class='p'>―Techsentilhuili 70 huehue tacame cati tijmati quenicatza tayacanase huan quihuicase tequiticayot ica ni miyaqui israelitame. Huan xiquinhualica campa nopa yoyon tiopamit campa timopantíaj huan nopona techchiya inihuaya. 
<span class="verse" id="NU11_17">17&#160;</span>Huan na nitemos huan nopona nimitzcamanalhuis. Huan nijcuis Notonaltzi cati itztoc mohuaya huan nojquiya niquinmacas para inijuanti ma mitzpalehuica para anquinhuicase nochi ni miyaqui masehualme. Huan quej nopa amo monequi titequitis moseltitzi. 
<span class="verse" id="NU11_18">18&#160;</span>Huan nojquiya nimantzi xiquinnahuati nochi israelitame ma moyolpajpacaca noixpa, pampa mosta ica ijnaloc quicuase nacat. Xiquinilhui ya niquincactoc para chocaj huan quiijtohuaj para elisquía cuali sinta oncasquía nacat para quicuase. Moilhuíaj achi más cuali itztoyaj nepa ipan tali Egipto. Yeca ama na niquinmacas nacat para quicuase. 
<span class="verse" id="NU11_19">19&#160;</span>Huan amo quicuase se tonal, yon ome tonati, yon macuili tonati, yon majtacti tonati, yon 20 tonati. 
<span class="verse" id="NU11_20">20&#160;</span>Pero quicuase nochi se metzti hasta quisas ipan iniyacatzol huan quiijiyase, pampa inijuanti techhuejcamajcajtoque na, cati niamoTECO; na cati niitztoc tatajco ten inijuanti. Chocatoque noixpa huan quiijtojtoque: ‘¿Para ten tiquisque nepa ipan tali Egipto?’ </div>
<div class='p'>
<span class="verse" id="NU11_21">21&#160;</span>Huajca Moisés quiijto: </div>
<div class='p'>―San tacame cati nejnemij nohuaya itztoque 600 mil huan iyoca sihuame huan coneme. ¿Quenicatza tiquijtohua techmacas nacat para tijcuase nochi se metzti? 
<span class="verse" id="NU11_22">22&#160;</span>Masque tiquinmictisquíaj nochi toborregojhua huan tohuacaxhua, amo quinaxilisquía para nochi. Masque tiquinmacasquía nochi michime cati itztoque ipan hueyi at, amo quinaxilisquía. </div>
<div class='p'>
<span class="verse" id="NU11_23">23&#160;</span>Pero TOTECO quinanquili: </div>
<div class='p'>―¿Ta timoilhuía tahuel pilquentzi nochicahualis? Ama tiquitas sinta mochihuas o amo mochihuas cati niquijtohua. </div>
<div class='s'>Nopa huehue tacame camanaltij quej tajtolpanextiani </div>
<div class='p'>
<span class="verse" id="NU11_24">24&#160;</span>Huajca Moisés quisqui huan quinpohuili nochi israelitame cati TOTECO Dios quiilhuijtoya. Huan quinsentili nopa 70 huehue tacame ten nopa israelitame huan quintali yahualtic ten nopa yoyon tiopamit. 
<span class="verse" id="NU11_25">25&#160;</span>Huan TOTECO temoc ipan nopa mixti huan quicamanalhui Moisés. Huan teipa quicuic Itonaltzi cati itztoya ipan Moisés para quipalehuis, huan nojquiya quinmacac nopa 70 huehue tacame. Huan quema Itonaltzi motali ipan nopa huehue tacame, pejque camanaltij quej tajtolpanextiani. Pero san se huelta panoc huan ayecmo quema mochijqui sempa. </div>
<div class='p'>
<span class="verse" id="NU11_26">26&#160;</span>Huan itztoyaj ome ten nopa 70 huehue tacame cati TOTECO quintapejpenijtoya cati mocajtoyaj ipan ininchajchaj, se itoca Eldad huan ne se itoca Medad. Pero nojquiya Itonal TOTECO motali ipan inijuanti huan pejque camanaltij quej tajtolpanextiani nopona campa itztoyaj ipan ininchajchaj. 
<span class="verse" id="NU11_27">27&#160;</span>Huajca sequij telpocame motalojtiyajque huan quiilhuitoj Moisés para Eldad huan Medad camanaltitoyaj quej tajtolpanextiani nepa campa ininchajchaj. </div>
<div class='p'>
<span class="verse" id="NU11_28">28&#160;</span>Huajca Josué, icone Nun, cati quipalehuijtoya Moisés hasta itelpocatiya quiijto: </div>
<div class='p'>―Noteco Moisés, xiquintacahualti. </div>
<div class='p'>
<span class="verse" id="NU11_29">29&#160;</span>Pero Moisés quinanquili: </div>
<div class='p'>―¿Ta techtasomati? Nelcuali elisquía sinta TOTECO quinmacasquía Itonaltzi nochi israelitame huan nochi elise tajtolpanextiani. </div>
<div class='p'>
<span class="verse" id="NU11_30">30&#160;</span>Huan Moisés huan nochi nopa huehue tacame tacuepilijque campa ininchajchaj. </div>
<div class='s'>TOTECO quintitanili miyac solime </div>
<div class='p'>
<span class="verse" id="NU11_31">31&#160;</span>Huan TOTECO quichijqui ma huala se ajacat chicahuac ten campa hueyi at huan quinhualicac tahuel miyac solime. Huan patantinemiyayaj campa hueli tatajco huan yahualtic nopa altepet ten iniyoyoncalhua nopa israelitame. Huan nopa solime patantinemiyayaj echcapantzi san quej se metro ihuejcapanca. Huan nojquiya eliyaya temitoc ica solime huejca ten ininchajchaj hasta campa se huelis ajsis sinta nejnemis para se tonal ihuejcaca. 
<span class="verse" id="NU11_32">32&#160;</span>Huajca nochi nopa achtohui tonali huan yohuali huan ipan nopa seyoc tonali, nochi israelitame quinitzquitinemiyayaj huan quinmictijtinemiyayaj solime. Huan cati tahuel pilquentzi quisentili, quisentili quej 60 hueyi lalax chiquihuit ten senquisa solime. Huan pejque quinhuatzaj campa hueli itejteno inialtepe ten yoyon calme. 
<span class="verse" id="NU11_33">33&#160;</span>Pero quema pejque quicuaj nacat nopa israelitame, TOTECO cualanqui inihuaya huan quintitanili se hueyi cocolisti huan quichijqui ma miquica miyaqui tacame. 
<span class="verse" id="NU11_34">34&#160;</span>Huan yeca quitocaxtijque campa itztoyaj Quibrot Hataava (Quibrot Hataava quiijtosnequi Campa Quintaltojque Cati Itzcuime), pampa nopona quintaltojque miyaqui cati tahuel quinequiyayaj nacat. </div>
<div class='p'>
<span class="verse" id="NU11_35">35&#160;</span>Huan nopa israelitame motanantejque ten Quibrot Hataava huan nejnentiyajque hasta Hazerot huan nopona mocajque se quesqui tonali.  </div>
<div class='psalmlabel' id='NU12_0'> 12</div>
<div class='s'>María huan Aarón ica camanaltique Moisés </div>
<div class='p'>
<span class="verse" id="NU12_1">1&#160;</span>Teipa María ihuaya Aarón pejque quiejelnamiquij Moisés, pampa Moisés mosihuajtijtoya ica se sihuat cati ehua ipan tali Etiopía. 
<span class="verse" id="NU12_2">2&#160;</span>Huan nojquiya quiijtojque: “¿Ajquiya quiijtohua para TOTECO san quicamanalhuía Moisés? Nojquiya techcamanalhuijtoc tojuanti.” Huan TOTECO quicajqui. </div>
<div class='p'>
<span class="verse" id="NU12_3">3&#160;</span>Melahuac Moisés eliyaya se tacat cati achi más moicnonequiyaya huan amo quej nochi sequinoc masehualme ipan taltipacti. 
<span class="verse" id="NU12_4">4&#160;</span>Huajca nimantzi TOTECO quiilhui Moisés, Aarón huan María: “Xiyaca amojuanti aneyi campa nopa yoyon tiopamit campa timopantíaj.” </div>
<div class='p'>Huan nochi eyi yajque campa nopa yoyon tiopamit. 
<span class="verse" id="NU12_5">5&#160;</span>Huajca TOTECO temoc ipan nopa mixti huan moquetzqui campa nopa caltemit cati calaqui ipan nopa yoyon tiopamit. Huan quinnotzqui Aarón ihuaya María huan quema monechcahuijque, 
<span class="verse" id="NU12_6">6&#160;</span>TOTECO quinilhui: “Xijtacaquilica ni tamanti cati nimechilhuis: </div>
<div class='q'>Quema nimechtitanilía se tajtolpanextijquet para itztos amohuaya, </div>
<div class='q'>na niamoTECO, nimonextía ica ya ipan se temicti o nimocamanalhuía ihuaya ipan se tanescayot. </div>
<div class='q'>
<span class="verse" id="NU12_7">7&#160;</span>Pero amo quej nopa nijcamanalhuía ni notequipanojca Moisés. </div>
<div class='q'>Yaya cati achi más temachti techneltoca que nochi sequinoc notequipanojcahua. </div>
<div class='q'>
<span class="verse" id="NU12_8">8&#160;</span>Huan quema nicamanalti ihuaya Moisés, </div>
<div class='q'>timoixtachilijtoque huan nicamanalti ica se camanali cati amo ohui huan cati nimantzi quimachilía. </div>
<div class='q'>Huan yaya quiita noxayac huan quenicatza na niitztoc. </div>
<div class='q'>Huajca ¿para ten anquiejelnamiquij notequipanojca Moisés?” </div>
<div class='p'>
<span class="verse" id="NU12_9">9&#160;</span>Huan TOTECO nelía cualanqui miyac inihuaya huan quisqui. 
<span class="verse" id="NU12_10">10&#160;</span>Huan quema nopa mixti mijcueni ipan nopa yoyon tiopamit, María pejqui palani itacayo huan mocajqui chipahuac. Huan quema Aarón moicancuetqui para quitachilis María, quiitac quipixtoc nopa fiero tacayo palanca cocolisti cati itoca lepra. 
<span class="verse" id="NU12_11">11&#160;</span>Huajca nimantzi Aarón quiilhui Moisés: “Xijpiya hueyi moyolo ica tojuanti, noteco. Amo techtatzacuilti por ni totajtacol. Nelía tihuihuitique huan yeca quej nopa ticamanaltique. 
<span class="verse" id="NU12_12">12&#160;</span>Pero amo xijcahua para María ma eli quej se conet cati tacati mictoc, cati quisa iijtico inana ica icuetaxo papalacatoc.” </div>
<div class='p'>
<span class="verse" id="NU12_13">13&#160;</span>Huajca Moisés quitzajtzili TOTECO: “¡Toteco Dios, nimitztajtanía xijpiya hueyi moyolo, huan xijchicahua!” </div>
<div class='p'>
<span class="verse" id="NU12_14">14&#160;</span>Huan TOTECO quinanquili: “Sinta itata san quiixchajchatosquía, monequi pinahuasquía hasta chicome tonati, huajca xijquixtica huan ma itzto huejca ten amoaltepe ten amoyoyoncalhua para chicome tonati. Huan quema tamis chicome tonati, sempa hueli hualas campa ichaj.” </div>
<div class='p'>
<span class="verse" id="NU12_15">15&#160;</span>Huan quej nopa María quiquixtijque huejca ten inialtepe huan nopona mocajqui chicome tonati. Huan nopa israelitame amo mijcuenijque hasta sempa quiselijque María ipan inialtepe ten yoyon calme. 
<span class="verse" id="NU12_16">16&#160;</span>Teipa motanantejque ten campa itztoyaj campa itoca Hazerot huan yajque quiquetzatoj ininchajchaj ipan nopa huactoc tali cati itoca Parán.  </div>
<div class='psalmlabel' id='NU13_0'> 13</div>
<div class='s'>Moisés quintitanqui tachiyani ipan Canaán </div>
<div class='r'>(Dt. 1:19-25) </div>
<div class='p'>
<span class="verse" id="NU13_1">1&#160;</span>Huan nopona TOTECO quicamanalhui Moisés huan quiilhui: </div>
<div class='p'>
<span class="verse" id="NU13_2">2&#160;</span>“Xiquintitani tacame para ma tachiyatij quenicatza eltoc nopa tali Canaán cati na nimechmacas anisraelitame. Xijtitani se tayacanca tacat ten sesen hueyi familia.” </div>
<div class='p'>
<span class="verse" id="NU13_3">3&#160;</span>Huajca senquisa quej TOTECO quinahuati ma quichihua, Moisés quichijqui. Quintitanqui tayacanca israelitame cati itztoyaj ipan nopa huactoc tali Parán para ma yaca ipan nopa cuali tali. 
<span class="verse" id="NU13_4-15">4-15&#160;</span>Huan ya ni itoca sesen tayacanquet ten sesen hueyi familia cati yajque: </div>
<div class='b'> &#160; </div>
<div class='q'>Familia, Tayacanquet </div>
<div class='q'>Rubén, Samúa, icone Zacur </div>
<div class='q'>Simeón, Safat, icone Horí </div>
<div class='q'>Judá, Caleb, icone Jefone </div>
<div class='q'>Isacar, Igal, icone José </div>
<div class='q'>Efraín, Oseas, icone Nun </div>
<div class='q'>Benjamín, Palti, icone Rafú </div>
<div class='q'>Zabulón, Gadiel, icone Sodi </div>
<div class='q'>Manasés, icone José, Gadi, icone Susi </div>
<div class='q'>Dan, Amiel, icone Gemali </div>
<div class='q'>Aser, Setur, icone Micael </div>
<div class='q'>Neftalí, Nahbi, icone Vapsi </div>
<div class='q'>Gad, Geuel, icone Maqui </div>
<div class='b'> &#160; </div>
<div class='p'>
<span class="verse" id="NU13_16">16&#160;</span>Huajca ya ni elqui inintoca nopa tacame cati Moisés quintitanqui ma tachiyatij ipan nopa tali. Pero Moisés quitocaxpatac Oseas, icone Nun, huan quitocaxti Josué. </div>
<div class='p'>
<span class="verse" id="NU13_17">17&#160;</span>Huan quema Moisés quintitanqui ma tajtachiyatij ipan nochi nopa tali Canaán, quinilhui: </div>
<div class='p'>―Xiyaca huan xipanoca ica norte ten tali Neguev huan xitejcoca ipan nopa tepeme. 
<span class="verse" id="NU13_18">18&#160;</span>Huan xijtachilica quenicatza eltoc nopa tali huan xijtachilica sinta nopa tacame cati itztoque nopona tejtetique o amo; sinta miyaqui inijuanti o amo miyaqui. 
<span class="verse" id="NU13_19">19&#160;</span>Xijtachilica quenicatza eltoc nopa tali, sinta cuali temaca itajca, o amo. Xijtachilica sinta nopa altepeme ipan cati itztoque moyahualojtoque ica tepamit, o san tapojtoc altepeme campa quiquetztoque ininchaj para se talojtzi. 
<span class="verse" id="NU13_20">20&#160;</span>Xijtachilica sinta cuali nopa tali huan miyac tamanti moscaltía nopona, o amo. Xiquitaca sinta onca miyac cuame, o amo. Nojquiya xijcuica quentzi itajca nopa tali para antechhualiquilise. (Elqui ipohual nopa achtohui tatequisti ten itajca xocomecat.) </div>
<div class='p'>
<span class="verse" id="NU13_21">21&#160;</span>Huajca nopa tacame yajque ixtacatzi tachiyatoj ipan nochi nopa tali ten nopa huactoc tali Zin hasta campa itoca Rehob ica norte, inechca campa itoca Hamat. 
<span class="verse" id="NU13_22">22&#160;</span>Quema quisque, yajque ica norte huan quipanoque nopa huactoc tali campa itoca Neguev huan yajque hasta altepet Hebrón. Nopona itztoyaj iteixmatcahua Ahimán, Sesai huan Talmai. Nochi inijuanti eliyayaj iteipan ixhuihua Anac. (Nopa altepet Hebrón nelía quipiyayaya miyac xihuit. Ya quichijchijtoyaj huan quiquetztoyaj chicome xihuit achtohui que quema pejqui altepet Zoán ipan tali Egipto cati nojquiya huejcajquiya quichijchijque.) 
<span class="verse" id="NU13_23">23&#160;</span>Huan ajsitoj hasta ipan nopa tamaya cati itoca Escol, huan nopona quitejque se quechti ten itajca xocomecat, huan elqui hueyi hasta monejqui quicuapilojque nopa quechti uvas ipan se cuahuit huan ome tacame quiquechpanojtihualajque. Huan nojquiya quihualicaque sequij granadas huan higos cati nopona moscaltiyaya. 
<span class="verse" id="NU13_24">24&#160;</span>Huan nopa israelitame quitocaxtijque nopa tamayamit Escol (Escol quinequi quiijtos Quechti.), pampa nopona quitejque nopa hueyi quechti ten itajca xocomecat. </div>
<div class='p'>
<span class="verse" id="NU13_25">25&#160;</span>Huan quema ya tantoyaj quitachilijtinemij nopa tali para 40 tonali, 
<span class="verse" id="NU13_26">26&#160;</span>tacuepilijque ipan Cades ipan nopa huactoc tali Parán campa itztoyaj Moisés, Aarón huan nochi nopa sequinoc israelitame. Huan quinpohuilijque nochi cati quipantijtoyaj huan quinnextilijque nopa cuatajcayot cati oncayaya ipan nopa tali. 
<span class="verse" id="NU13_27">27&#160;</span>Huan quej ni quiilhuijque Moisés: </div>
<div class='p'>―Tiyajque ipan nopa tali cati techtitanqui ma tijtachilitij. Melahuac nochi temaca hasta mocahua itajca, huan ya ni se quentzi cati temaca nopa tali. 
<span class="verse" id="NU13_28">28&#160;</span>Pero nopa tacame cati nopona itztoque nelía tejtetique, huan nopa altepeme nelía huejhueyi, huan cuali moyahualtzactoque ica tepamit. Huan nojquiya tiquinitaque nopona iteipan ixhuihua Anac cati nelía huejcapantique. 
<span class="verse" id="NU13_29">29&#160;</span>Campa itoca Neguev itztoque nopa amalecitame, huan nopona campa tahuejcapanco itztoque nopa heteos, jebuseos huan nopa amorreos. Huan iixmelac hueyi at hasta campa hueyat Jordán itztoque nopa cananeos. </div>
<div class='p'>
<span class="verse" id="NU13_30">30&#160;</span>Huajca Caleb quichijqui para ma ayecmo tahuejchihuaca nochi nopa israelitame cati itztoyaj iixpa Moisés, huan quiijto: </div>
<div class='p'>―¡Ma tiyaca nimantzi huan ma timoaxcatica nopa tali! ¡Temachti tojuanti tihuelise tiquintanise huan timoaxcatise! </div>
<div class='p'>
<span class="verse" id="NU13_31">31&#160;</span>Pero nopa sequinoc cati yajtoyaj ihuaya quiijtojque: </div>
<div class='p'>―¡Amo! Tojuanti amo tihuelise timotehuise inihuaya nopa tacame, pampa inijuanti achi más tetique que tojuanti. </div>
<div class='p'>
<span class="verse" id="NU13_32">32&#160;</span>Huan pejque quinilhuíaj nopa israelitame para nopa tali huan nopa tacame cati itztoque nopona nelía amo cuali eliyayaj. Quiijtojque: </div>
<div class='p'>―Nopa tali cati tijtachilitoj quinpiya tacame mahuililme. Tahuel quimatij tatehuíaj huan huejcapantique hasta temajmatíaj. 
<span class="verse" id="NU13_33">33&#160;</span>Nojquiya tiquinitaque nopona iteipan ixhuihua Anac cati tahuel huejcapantique huan tejtetique. Inijuanti seyoc xinachti masehualme cati amo quej tojuanti. Huan iniixpa timomajmatiyayaj san quej tipilchapoltzitzi huan inijuanti techtachiliyayaj quej tielisquíaj tipilchapoltzitzi.  </div>
<div class='psalmlabel' id='NU14_0'> 14</div>
<div class='s'>Israelitame motzontochonchijque iixpa TOTECO </div>
<div class='r'>(Dt. 1:26-33) </div>
<div class='p'>
<span class="verse" id="NU14_1">1&#160;</span>Huajca nochi nopa israelitame pejque cuatzajtzij huan seyohual chocayayaj huan tahuejchihuayayaj. 
<span class="verse" id="NU14_2">2&#160;</span>Huan nochi pejque quiejelnamiquij Moisés huan Aarón. Quiijtohuayayaj: “¡Achi más cuali timictosquíaj nepa ipan tali Egipto! ¡O cuali timiquisquíaj nica ipan ni huactoc tali, 
<span class="verse" id="NU14_3">3&#160;</span>para amo techhuicas TOTECO ipan nopa tali, huan nopona techmictise ica macheta! Huan quema techmictise, tosihuajhua huan toconehua mocahuase inimaco tocualancaitacahua para mochihuase inintequipanojcahua. ¡Achi más cuali elisquía titacuepilisquíaj sempa ipan tali Egipto!” </div>
<div class='p'>
<span class="verse" id="NU14_4">4&#160;</span>Huajca nimantzi pejque moilhuíaj se ica seyoc: “¡Ma tijtalica se totayacanca para ma techhuica para titacuepilise tali Egipto!” </div>
<div class='p'>
<span class="verse" id="NU14_5">5&#160;</span>Huajca Moisés ihuaya Aarón motancuaquetzque iniixpa nochi nopa israelitame huan hasta moixtaltenamijque. 
<span class="verse" id="NU14_6">6&#160;</span>Huan Josué ihuaya Caleb cati quitachilitoj nopa tali, quitzayanque iniyoyo para quinescayotise tahuel mocuesohuayayaj, 
<span class="verse" id="NU14_7">7&#160;</span>huan inijuanti quinilhuijque nochi nopa israelitame: </div>
<div class='p'>―¡Techtacaquilica! Nopa tali cati tijtachilitoj nelía nel cuali. 
<span class="verse" id="NU14_8">8&#160;</span>Sinta TOTECO paqui ica tojuanti, ya techhuicas ipan nopa cuali tali cati nochi temaca hasta mocahua huan ya techmactilis. 
<span class="verse" id="NU14_9">9&#160;</span>Pero amo xiquixpanoca TOTECO, yon amo xiquinimacasica nopa tacame nopona, pampa nimantzi tiquintanise. Amo aqui huelis quinmanahuis pampa TOTECO itztoc tohuaya. Huajca amo ximajmahuica. </div>
<div class='p'>
<span class="verse" id="NU14_10">10&#160;</span>Pero nochi nopa israelitame quinequiyayaj quintepachose. Huan iniixpa nochi nopa israelitame monexti itatanex TOTECO ipan nopa yoyon tiopamit campa Mopantíaj. 
<span class="verse" id="NU14_11">11&#160;</span>Huan TOTECO quiilhui Moisés: </div>
<div class='p'>―¿Hasta quema techcuatotonise ni israelitame? ¿Amo quema techneltocase masque nijchijtoc tahuel miyac tanextili iniixpa? 
<span class="verse" id="NU14_12">12&#160;</span>Na niquincocos ica se miquilisti huan niquinpolihuiltis. Huan ica ta nijchihuas seyoc tamanti masehualme cati achi más hueyi huan más tejtetique huan amo quej inijuanti. </div>
<div class='p'>
<span class="verse" id="NU14_13">13&#160;</span>Pero Moisés quinanquili TOTECO huan quiilhui: </div>
<div class='p'>―Sinta quej nopa tijchihuas, nimantzi quicaquise nopa Egipto ehuani cati quiitaque quenicatza tiquinquixti ni masehualme ipan inintal ica mohueyi chicahualis. 
<span class="verse" id="NU14_14">14&#160;</span>Huan nopa Egipto ehuani quicaquise huan quinpohuilise masehualme nica. Pampa masehualme ipan ni tali quicactoque ten ta mohueyi chicahualis huan quenicatza nochipa tiitztoc tatajco ten tojuanti. Quicactoque quenicatza techixtachilía para techcamanalhuis quema nopa mixti cati moaxca moquetza totzonta. Huan quenicatza techyacana ica se mixti tonaya huan ica se tilelemecti tayohua. 
<span class="verse" id="NU14_15">15&#160;</span>Sinta tiquinmictis nochi ni israelitame ica sempa, nochi masehualme ipan sequinoc talme cati quicactoque ten mohueyitilis quiijtose, 
<span class="verse" id="NU14_16">16&#160;</span>ta tiquinmicti ipan ni huactoc tali pampa amo tihuelqui tiquinmocuitahui para itztose hasta tiquinhuicas ipan nopa cuali tali cati tiquintencahuili para tiquinmacas. 
<span class="verse" id="NU14_17">17&#160;</span>Huajca yeca ama nimitztajtanía, xijnexti mohueyi chicahualis huan xiquintapojpolhui. Xijchihua quej techilhuijtoc para tijchihuas. Toteco, ta tiquijtojtoc, 
<span class="verse" id="NU14_18">18&#160;</span>amo nimantzi ticualani, huan tahuel hueyi motaicnelilis. Titetapojpolhuía taixpanoli, pero amo tiquixpolos inintajtacol quej elisquía amo teno quichijtoque. Pampa tiquijtohua ica ta, sesen tajtacoli quihuica itatzacuiltilis. Huan quema se tetaj tajtacolchihua, tijtatzacuiltía huan tiquintatzacuiltía iconehua huan iteipan ixhuihua huan hasta iteipan ixhuihua quinpiyase ininconehua por cati quichijqui nopa tetaj. Quej nopa tiquijtojtoc TOTECO. 
<span class="verse" id="NU14_19">19&#160;</span>Huajca ama ica nopa mohueyi teicnelijcayo, xiquintapojpolhui inintajtacol nochi ni masehualme san quej miyac huelta tiquintapojpolhuijtoc ten quema tiquistejque ipan tali Egipto. </div>
<div class='s'>TOTECO quintatzacuilti nopa israelitame </div>
<div class='r'>(Dt. 1:34-40) </div>
<div class='p'>
<span class="verse" id="NU14_20">20&#160;</span>Huan TOTECO quiijto: </div>
<div class='p'>―Cualtitoc, niquintapojpolhuis quej techtajtanijtoc. 
<span class="verse" id="NU14_21">21&#160;</span>Pero melahuac nimitzilhuía quej temachti na niitztoc huan temachti notatanex nesis campa hueli ipan nochi taltipacti, 
<span class="verse" id="NU14_22">22&#160;</span>nojquiya temachti yon se ten ni masehualme cati quiitztoque nohueyitilis amo quiitas nopa cuali tali. Pampa masque quiitztoque nochi nopa tanextili cati nijchijqui ipan tali Egipto huan ipan huactoc tali, techyejyecojtoque huan amo quineltocatoque notanahuatil ya majtacti huelta. 
<span class="verse" id="NU14_23">23&#160;</span>Huajca yon se ten ni masehualme amo quiitase nopa cuali tali cati niquinilhui niquinmacas inintatahua. Amo quiitas yon se cati techhuejcamajcajtoc. 
<span class="verse" id="NU14_24">24&#160;</span>Pero notequipanojca Caleb, quena. Pampa ya quipixtoc seyoc tamanti iyolo huan senquisa techneltocatoc, ya, quena, nijcahuilis ma calaqui ipan nopa tali cati quitachilito, huan ya ihuaya iconehua quiselise cati iniaxca nopona. 
<span class="verse" id="NU14_25">25&#160;</span>Huan pampa anquinimacasij nopa amalecitame huan cananeos cati itztoque ipan nopa tamayamit, mosta monequi antacuepilise ipan huactoc tali ipan nopa ojti cati yahui Hueyi At Chichiltic. </div>
<div class='p'>
<span class="verse" id="NU14_26">26&#160;</span>Huan nojquiya TOTECO quiilhui Moisés ihuaya Aarón: </div>
<div class='p'>
<span class="verse" id="NU14_27">27&#160;</span>―Ayecmo niquinijyohuis ni masehualme cati techejelnamictinemij. Nijcactoc nochi cati quiijtohuaj ten na. 
<span class="verse" id="NU14_28">28&#160;</span>Huajca xiquinyolmelahua: ‘Nimotestigojquetza noseltitzi, niamoTECO, para nimechchihuilis senquisa cati anquiijtojtoque. Anquiijtojque achi cuali anmiquisquíaj ipan ne huactoc tali, 
<span class="verse" id="NU14_29">29&#160;</span>huajca nochi cati anquiaxitijtoque 20 xihuit huan anmoijcuilojtoque ipan nopa censo, monequi anmiquise ipan ni huactoc tali pampa antechejelnamijque. 
<span class="verse" id="NU14_30">30&#160;</span>Yon se ten amojuanti amo calaquis ipan nopa tali cati nimomatananqui hasta ilhuicac huan niquijto para melahuac nimechmacasquía. San calaquise Caleb, icone Jefone, huan Josué, icone Nun. 
<span class="verse" id="NU14_31">31&#160;</span>Huan amoconehua cati anquiijtojque huetzisquíaj inimaco amocualancaitacahua, na niquinhuicas ipan nopa cuali tali cati anquihuejcamacajque. 
<span class="verse" id="NU14_32">32&#160;</span>Pero amotacayohua mocahuas ipan ni huactoc tali. 
<span class="verse" id="NU14_33">33&#160;</span>Huan amoconehua nentinemise ipan ni huactoc tali para 40 xihuit. Quej nopa inijuanti quiixtahuase por amotajtacolhua hasta nochi amojuanti anmiquise ipan ni huactoc tali. 
<span class="verse" id="NU14_34">34&#160;</span>Anquitachilijtinenque 40 tonati nopa cuali tali, huan yeca nojquiya anquiselise amotatzacuiltil 40 xihuit para anquiixtahuase amotajtacolhua, se xihuit para sesen tonal. Quej nopa anquimatise quenicatza ipanti se cati techhuejcamajcahua.’ Quej nopa xiquinilhuica. 
<span class="verse" id="NU14_35">35&#160;</span>Na niamoTECO nimechyolmelajtoc, huan quej nopa nimechchihuilis nochi antzontochon tacame cati anmosejcotilijtoque para amo anquichihuase cati cuali ica na. Nochi anmiquise ipan ni huactoc tali. </div>
<div class='s'>Mijque cati quitachilitoj nopa tali </div>
<div class='p'>
<span class="verse" id="NU14_36">36&#160;</span>TOTECO quinmicti nopa tacame cati Moisés quintitanqui para ma quitachilitij nopa cuali tali huan teipa inijuanti mocuetque huan camanaltique fiero ten cati quiitztoyaj. 
<span class="verse" id="NU14_37">37&#160;</span>Inijuanti mijque ica se cocolisti nopona iixpa TOTECO. 
<span class="verse" id="NU14_38">38&#160;</span>San Josué, icone Nun, ihuaya Caleb, icone Jefone, mocajque yoltoque, huan nochi nopa sequinoc tacame cati quitachilitoj nopa cuali tali huetzque mictoque. </div>
<div class='s'>Inincualancaitacahua quintanque nopa israelitame </div>
<div class='r'>(Dt. 1:41-46) </div>
<div class='p'>
<span class="verse" id="NU14_39">39&#160;</span>Huan quema Moisés quinilhui nopa israelitame nochi cati TOTECO quinilhuijtoya, nochi tahuel mocuesojque. 
<span class="verse" id="NU14_40">40&#160;</span>Huan tonili cualca mijquejque huan pejque tejcoj campa nopa tepeme cati eltoya nechca, huan quiijtohuayayaj: </div>
<div class='p'>―Melahuac titajtacolchijtoque, pero ama nica tiitztoque. Ma tiyaca nimantzi para timoaxcatise nopa tali cati TOTECO techilhuijtoc para techmacas. </div>
<div class='p'>
<span class="verse" id="NU14_41">41&#160;</span>Pero Moisés quinilhui: </div>
<div class='p'>―¡Amo xiquixpanoca cati TOTECO quiijtojtoc! ¡Nopa tamanti cati anquichihuaj amo quisas cuali! 
<span class="verse" id="NU14_42">42&#160;</span>Amo xiyaca, pampa TOTECO amo itztoc amohuaya, huan temachti amechtanise amocualancaitacahua. 
<span class="verse" id="NU14_43">43&#160;</span>Nopa amalecitame huan nopa cananeos amechtehuise, huan anhuetzise inimaco, huan amechmictise. Amo anquitacaquilijtoque TOTECO, huan TOTECO amo itztos amohuaya. </div>
<div class='p'>
<span class="verse" id="NU14_44">44&#160;</span>Pero inijuanti amo quichihuilijque cuenta huan tejcotiyajque ipan nopa tepet masque yon Moisés, yon nopa caxa cati quipixtoya cati quintencahuilijtoya TOTECO amo yajqui inihuaya. 
<span class="verse" id="NU14_45">45&#160;</span>Huajca motananque nopa amalecitame ihuaya nopa cananeos cati itztoyaj ipan nopa tali huan temoque, huan quinmictijtihualajque nopa israelitame hasta Horma.  </div>
<div class='psalmlabel' id='NU15_0'> 15</div>
<div class='s'>Tanahuatilme para tacajcahualisti </div>
<div class='p'>
<span class="verse" id="NU15_1">1&#160;</span>Huan TOTECO quicamanalhui Moisés huan quiilhui: </div>
<div class='p'>
<span class="verse" id="NU15_2">2&#160;</span>“Xiquincamanalhui nopa israelitame huan xiquinilhui quema calactiyase ipan nopa cuali tali cati niquinmacas para ipan itztotij, 
<span class="verse" id="NU15_3">3&#160;</span>huan quinequise techpaquilismacase ica se tacajcahualisti tatatili, o se tacajcahualisti cati techmacase ipan tit, quej ni monequi quichihuase. Masque techmacase nopa tacajcahualisti pampa quitamichijtoque se tenijqui cati techtencahuilijtoque quichihuase, o pampa huelis san ica ininpaquilis quinequij techmacase se tenijqui, o pampa ajsis se ilhuit quema monequi se tacajcahualisti, o quinequij techyolpactise ica cati mijyotis ajhuiyac noixpa, huajca monequi techmacase se borrego, se chivo, o se becerro. 
<span class="verse" id="NU15_4">4&#160;</span>Ihuaya sesen tacajcahualisti monequi nojquiya techmacase nopa tacajcahualisti ten harina cati ihuaya yahui. Sinta techmacas se pilborregojtzi, monequi ihuaya techmacase ome kilo cati cuali harina tamaneloli ica se litro aceite. 
<span class="verse" id="NU15_5">5&#160;</span>Huan sinta techmacase se pilborregojtzi quej se tacajcahualisti tatatili, nojquiya ma techmacaca se litro xocomeca at quej se tacajcahualisti tatoyahuali huan mijyotis cuali noixpa. 
<span class="verse" id="NU15_6">6&#160;</span>Huan sinta techmacase se oquich borrego, ihuaya techmacase nojquiya nahui kilos cati cuali harina tamaneloli ica se litro huan se achi ten aceite. 
<span class="verse" id="NU15_7">7&#160;</span>Huan nojquiya ihuaya techmacase se litro huan se achi ten xocomeca at quej se tacajcahualisti tatoyahuali noixpa. 
<span class="verse" id="NU15_8">8&#160;</span>Huan sinta techtencahuilise se becerro quej se tacajcahualisti tatatili, o pampa quitamiltijtoque cati techtencahuilijtoque quichihuase, o sinta techmacase pampa quinequij quipiyase tayoltalili ica na, 
<span class="verse" id="NU15_9">9&#160;</span>monequi ihuaya nopa becerro techmacase se tacajcahualisti ten chicuase kilos cati cuali harina tamaneloli ica ome litros ten aceite. 
<span class="verse" id="NU15_10">10&#160;</span>Huan ihuaya nojquiya techmacase ome litro ten xocomeca at quej se tacajcahualisti tatoyahuali noixpa. Huan nochi san sejco quitatise huan mijyotis ajhuiyac noixpa huan techpactis. 
<span class="verse" id="NU15_11-12">11-12&#160;</span>Huajca quej ni sese israelita monequi quisencahuas sesen becerro, sese oquich borrego, sesen pilborregojtzi, o sesen chivo cati techmacase. 
<span class="verse" id="NU15_13">13&#160;</span>Nochi israelitame quichihuase nochi ya ni quema techmacase se tacajcahualisti cati quitatíaj para ajhuiyac niquijnecuis. </div>
<div class='p'>
<span class="verse" id="NU15_14">14&#160;</span>“Huan san se quichihuas se cati seyoc tali ejquet cati itztos amohuaya, huan quinequis nojquiya techtencahuilis se tacajcahualisti cati quitatis. San se tanahuatili quitoquilise nochi para quenicatza quisencahuase cuali inintacajcahualis para na. 
<span class="verse" id="NU15_15">15&#160;</span>Israelitame huan seyoc tali ehuani cati itztoque inihuaya san se tanahuatili quitoquilise para nochipa. 
<span class="verse" id="NU15_16">16&#160;</span>Quej nopa anisraelitame huan seyoc tali ehuani san se anitztose noixpa.” </div>
<div class='p'>
<span class="verse" id="NU15_17">17&#160;</span>Huan TOTECO quicamanalhui Moisés huan quiilhui: </div>
<div class='p'>
<span class="verse" id="NU15_18">18&#160;</span>“Xiquinilhui nochi israelitame para quema calactosejya ipan nopa cuali tali campa na niquinhuicas, 
<span class="verse" id="NU15_19">19&#160;</span>huan pehuase quicuase nopa trigo cati temaca nopa tali, monequi quiiyocatalise se achi para techtencahuilise. 
<span class="verse" id="NU15_20">20&#160;</span>Quema achtohui quisentilise trigo sesen xihuit huan quichihuase nopa achtohui tixti, ma techsencahuilica se pantzi huan quihuisose noixpa quej se tacajcahualisti ten pantzi ten nopa trigo pixquisti. 
<span class="verse" id="NU15_21">21&#160;</span>Huan quitencahuase ni tacajcahualisti ten nopa achtohui trigo ipan sesen xihuit hasta iniixhuihua quinpiyase iniixhuihua huan para nochipa. </div>
<div class='p'>
<span class="verse" id="NU15_22-23">22-23&#160;</span>“Huan masque nelía quinequise quichihuase nochi senquisa cuali, sinta inijuanti o iniixhuihua teipa ehuani, amo quichihuase nochi ni tanahuatilme cati nimechmacatoc ica Moisés hasta quema nipejqui nijmaca tanahuatilme, huajca ya ni cati monequi quichihuase. 
<span class="verse" id="NU15_24">24&#160;</span>Quema nochi inijuanti quiitase para amo nochi tamanti cati quichihuayayaj eltoya senquisa cuali noixpa, huajca monequi techtencahuilise se becerro quej se tacajcahualisti tatatili cati tahuel ajhuiyac mijyotis para na. Huan ihuaya techmacase itacajcahualis ten harina huan ten xocomeca at quej quiijtohua nopa tanahuatili cati nimechilhuijtoc. Huan nojquiya techtencahuilise se chivo quej se tacajcahualisti por nopa tajtacoli cati quichijque. 
<span class="verse" id="NU15_25">25&#160;</span>Huajca nopa totajtzi techmacas nopa tacajcahualisti para techixtzacuilis inintajtacolhua nochi israelitame huan niquintapojpolhuis, pampa ya techtencahuili nopa tacajcahualisti por nopa tajtacoli cati quichijque masque amo quimatiyayaj. 
<span class="verse" id="NU15_26">26&#160;</span>Huan niquintapojpolhuis nochi israelitame huan nochi seyoc tali ehuani cati itztose inihuaya nopa tajtacoli cati nochi inijuanti sentic quichijque masque amo quimatiyayaj. </div>
<div class='p'>
<span class="verse" id="NU15_27">27&#160;</span>“Sinta tajtacolchihuas se masehuali san pampa amo quimati, quema quiitas cati quichijqui, quitencahuas se sihua chivo cati san quipiya se xihuit quej se tacajcahualisti por tajtacoli. 
<span class="verse" id="NU15_28">28&#160;</span>Huan nopa totajtzi techmacas nopa tacajcahualisti para techixtzacuilis itajtacol noixpa pampa amo quimatiyaya sinta quichihuayaya se tajtacoli, huan na nijtapojpolhuis. 
<span class="verse" id="NU15_29">29&#160;</span>Huan san se quitoquilise ni tanahuatili israelitame huan nopa seyoc tali ehuani cati itztose amohuaya quema quichihuase tajtacoli pero amo quimatiyayaj sinta quichijque. </div>
<div class='p'>
<span class="verse" id="NU15_30">30&#160;</span>“Pero sinta tajtacolchihua se tacat ica ipaquilis, masque se israelita o amo, yaya tahuel techhuejcamajcahua na, niamoTECO, huan monequi miquis para ayecmo itztos amohuaya. 
<span class="verse" id="NU15_31">31&#160;</span>Anquimictise pampa amo quinejqui quicaquis nocamanal huan amo quineltocac notanahuatil, huan nochi itajtacol huetzis ipan ya.” </div>
<div class='s'>Tatzacuiltili para cati tequiti ipan sábado </div>
<div class='p'>
<span class="verse" id="NU15_32">32&#160;</span>Quema nopa israelitame itztoyaj ipan nopa huactoc tali, quipantijque se tacat quisentiliyaya cuahuit ipan se tonali para mosiyajquetzase. 
<span class="verse" id="NU15_33">33&#160;</span>Huan inijuanti cati quipantijque quihuicaque iixpa Moisés ihuaya Aarón huan iniixpa nochi israelita tayacanani, 
<span class="verse" id="NU15_34">34&#160;</span>huan quitalijque ipan tatzacti pampa ayemo quimatiyayaj taya ipaquilis TOTECO para quichihuilise. 
<span class="verse" id="NU15_35">35&#160;</span>Pero teipa TOTECO quiilhui Moisés: “Nopa tacat monequi miquis. Nochi anisraelitame monequi anquiquixtise huejca ten amoaltepe campa anquinquetztoque amoyoyoncalhua huan anquitepachose hasta miquis.” </div>
<div class='p'>
<span class="verse" id="NU15_36">36&#160;</span>Huajca nopa israelitame quiquixtijque nopa tacat ten inialtepe huan quihuicaque huejca. Huan quitzontepachojque hasta quimictijque senquisa quej TOTECO quinahuatijtoya Moisés. </div>
<div class='s'>Itenhuaxo iniyoyo </div>
<div class='p'>
<span class="verse" id="NU15_37">37&#160;</span>Huan TOTECO quicamanalhui Moisés, huan quiilhui: </div>
<div class='p'>
<span class="verse" id="NU15_38">38&#160;</span>“Xiquincamanalhui nochi israelitame, huan xiquinilhui para iniyoyo monequi quitalilise itenhuaxo ica icpat cati azultic. 
<span class="verse" id="NU15_39">39&#160;</span>Huan quema anquitachilise itenhuaxo amoyoyo, anquielnamiquise itanahuatil TOTECO huan anquitoquilise. Huan amo antechcajtehuase quej se tacanenca sihuat quicahua ihuehue. Yon amo anquichihuase san cati anquinequij anquichihuase, o cati anmoilhuíaj para cuali. 
<span class="verse" id="NU15_40">40&#160;</span>Quej nopa anquielnamiquise nochi notanahuatil huan anquineltocase, huan aneltose antatzejtzeloltique san para na, niamoTeco Dios. 
<span class="verse" id="NU15_41">41&#160;</span>Na niDIOS niamoTeco, huan na nimechquixti ipan tali Egipto para antechixmatise para niamoTECO. Quena, na niamoTeco Dios.”  </div>
<div class='psalmlabel' id='NU16_0'> 16</div>
<div class='s'>Itajtacol Coré huan itatzacuiltil </div>
<div class='p'>
<span class="verse" id="NU16_1">1&#160;</span>Se tonali pejqui motanana Coré ihuaya Datán, Abiram huan On. (Coré eliyaya icone Izhar, cati eliyaya icone Coat, cati eliyaya icone Leví huejcajquiya. Huan Datán huan Abiram eliyayaj iconehua Eliab huan On eliyaya icone Pelet. Huan nochi ni eyi eliyayaj iteipan ixhuihua Rubén cati itztoya huejcajquiya.) 
<span class="verse" id="NU16_2">2&#160;</span>Huan Coré, Datán, Abiram huan On mohueyimatque huan motananque inihuaya 250 israelita tayacanani. Nopa 250 tacame quipiyayayaj tequiticayot huan tetalnamictiyayaj huan nochi israelitame quinixmatiyayaj. 
<span class="verse" id="NU16_3">3&#160;</span>Huan nochi inijuanti mosentilijque huan motalijque iixpa Moisés ihuaya Aarón, huan quinilhuijque: </div>
<div class='p'>―Ayecmo timechijyohuise más. Amojuanti amo más ancuajcualme que sequinoc tiisraelitame. Nochi tiisraelitame techtapejpenijtoc TOTECO, huan yaya itztoc tohuaya nochi tojuanti. Huajca ¿para ten amojuanti tahuel anmohueyichihuaj huan anquinequij antechnahuatise nochi sequinoc tiisraelitame? </div>
<div class='p'>
<span class="verse" id="NU16_4">4&#160;</span>Huan quema Moisés quicajqui nopa tamanti, motancuaquetzqui huan huetzqui ica ixayac iixpa TOTECO. 
<span class="verse" id="NU16_5">5&#160;</span>Teipa quiilhui Coré inihuaya cati quitoquiliyayaj: </div>
<div class='p'>―Mosta ica ijnaloc TOTECO quinextis ajquiya inijuanti iaxcahua huan ajquiya inijuanti quinita para tatzejtzeloltique huan ajquiya quitapejpenijtoc para quinechcahuis ica tacajcahualisti, pampa san cati TOTECO quitapejpenis huelis quimactilis tacajcahualisti. 
<span class="verse" id="NU16_6">6&#160;</span>Huajca xijchihuaca ya ni para tijmatise: Coré, ta huan nochi cati itztoque mohuaya, mosta xijcuica ticomit, 
<span class="verse" id="NU16_7">7&#160;</span>huan ipan xijtalica ticoli. Huan xijtemilica copali huan xijtalica iixpa TOTECO. Huan nopa tacat cati TOTECO quitapejpenis, ya nopa cati tiquitase para tatzejtzeloltic. Amojuanti, anlevitame, tahuel anmohueyimajtoque. </div>
<div class='p'>
<span class="verse" id="NU16_8">8&#160;</span>Nojquiya Moisés quiilhui Coré: </div>
<div class='p'>―¡Techtacaquilica, amojuanti anlevitame! 
<span class="verse" id="NU16_9">9&#160;</span>¿Amo anquiitaj para hueyi ipati cati Toteco Dios amechchihuilijtoc? ¿Para ten anquiitaj para tahuel pilquentzi para TOTECO cati tiisraelitame tijhueyichihuaj, amechtapejpenijtoc san amojuanti para aniaxcahua? Amechiyocatalijtoc ten nochi sequinoc israelitame para anquinechcahuise huan antequitise ipan ni iyoyon tiopa campa yaya itztoc tohuaya. Nica eltoc campa anquintequipanose nochi israelitame. 
<span class="verse" id="NU16_10">10&#160;</span>Quena, TOTECO mitztapejpenijtoc ta, tiCoré, huan nochi moicnihua cati levitame para antequitise inechca. Amo cuali para anquiitaj ya nopa quej amo teno. ¿Para ten ama anquinequij anmochihuase antotajtzitzi nojquiya? 
<span class="verse" id="NU16_11">11&#160;</span>Amo anmotochonchijtoque ica Aarón huan anquitaijilhuíaj. Yaya amo teno quichijtoc. Anmotochonchijtoque huan anquitaijilhuíaj TOTECO. </div>
<div class='p'>
<span class="verse" id="NU16_12">12&#160;</span>Teipa Moisés tanahuati ma quinotzatij Datán huan Abiram cati eliyayaj iconehua Eliab, pero san tananquilijque: </div>
<div class='p'>―Amo tiyase. 
<span class="verse" id="NU16_13">13&#160;</span>Ta timoilhuía tahuel pilquentzi para techquixtijtoc ipan tali Egipto cati temacayaya itajca hasta mocahua para ma timiquiquij nica ipan ni huactoc tali, huan ¿ama tijnequi tielis titotanahuatijca nojquiya? 
<span class="verse" id="NU16_14">14&#160;</span>Amo techhuicatoc ipan se tali cati nochi temaca hasta mocahua, yon amo techmacatoc se tomil, yon se toxocomecamil. Tijnequi nochi ma timitztoquilica quej san tipopoyotzitzi. ¡Amo, amo timitzitatij! </div>
<div class='p'>
<span class="verse" id="NU16_15">15&#160;</span>Huajca Moisés tahuel cualanqui huan quiilhui TOTECO: </div>
<div class='p'>―Amo xijseli inintacajcahualis. Na amo teno niquincuilijtoc, yon se pilburrojtzi. Amo teno cati amo cuali nijchihuilijtoc yon se ten inijuanti. </div>
<div class='p'>
<span class="verse" id="NU16_16">16&#160;</span>Teipa Moisés quiilhui Coré: </div>
<div class='p'>―Mosta ximonextica iixpa TOTECO, huan Aarón nojquiya nopona itztos. 
<span class="verse" id="NU16_17">17&#160;</span>Sesen ten amojuanti xijhuicaca amotico huan ipan ma quitali copali. Ta ihuaya Aarón huan nopa sequinoc 250 tacame anquihuicase amotico huan anquitalise san sejco iixpa TOTECO. </div>
<div class='p'>
<span class="verse" id="NU16_18">18&#160;</span>Huajca sesen ten inijuanti quicuic itico, huan ipan quitali ticoli huan copali huan moquetzqui ihuaya Moisés huan Aarón iixpa nopa yoyon tiopamit campa timopantíaj ihuaya TOTECO. 
<span class="verse" id="NU16_19">19&#160;</span>Huan Coré quichijtoya ma mosentilica nopona nochi nopa israelitame para ma quitachilica taya panos. Huan itatanex TOTECO monexti iniixpa nochi nopa israelitame. </div>
<div class='p'>
<span class="verse" id="NU16_20">20&#160;</span>Huan TOTECO quicamanalhui Moisés ihuaya Aarón huan quinilhui: </div>
<div class='p'>
<span class="verse" id="NU16_21">21&#160;</span>―Ximoiyocatalica ten nochi ni tzontochon tacame, huan na niquintzontamiltis ipan se talojtzi. </div>
<div class='p'>
<span class="verse" id="NU16_22">22&#160;</span>Huan Moisés huan Aarón motancuaquetzque iixpa TOTECO hasta moixtaltenamijque, huan quiijtojque: </div>
<div class='p'>―¡Ay Toteco Dios! Ta cati tiquinmaca nemilisti nochi masehualme, amo xicualani inihuaya nochi ni israelitame por itajtacol san se tacat. </div>
<div class='p'>
<span class="verse" id="NU16_23">23&#160;</span>Huajca TOTECO quiilhui Moisés: </div>
<div class='p'>
<span class="verse" id="NU16_24">24&#160;</span>―Xiquincamanalhui nochi nopa israelitame huan xiquinnahuati ma mijcuenica ten ininchaj Coré, Datán huan Abiram. </div>
<div class='p'>
<span class="verse" id="NU16_25">25&#160;</span>Huajca Moisés moquetztiquisqui huan yajqui campa itztoya Coré, Datán huan Abiram, huan quitoquilijque nochi nopa 250 tayacanca israelitame. 
<span class="verse" id="NU16_26">26&#160;</span>Huan nopona Moisés quinilhui nopa masehualme: </div>
<div class='p'>―Ximoiyocatalica ten iniyoyoncalhua ni tacame cati fierojtique, huan amo xijcuica teno cati iniaxca para amo ancalaquise ipan inintajtacol. </div>
<div class='p'>
<span class="verse" id="NU16_27">27&#160;</span>Huan nopa israelitame mijcuenijque ten ininchajchaj. Huan Coré, Datán huan Abiram inihuaya inisihuajhua, huan ininconehua moquetztoyaj calixpa nechca sese icalte. 
<span class="verse" id="NU16_28">28&#160;</span>Huan Moisés quiijto: </div>
<div class='p'>―Ica ya ni anquimatise para TOTECO techtitantoc para ma nijchihua nochi cati nijchijtoc, huan amo nijchihua san pampa na nijnejqui. 
<span class="verse" id="NU16_29">29&#160;</span>Sinta ni tacame miquise quej sequinoc tacame miquij, huajca quiijtosnequi TOTECO amo techtitantoc para nimechyacanas. 
<span class="verse" id="NU16_30">30&#160;</span>Pero sinta TOTECO quichihuas se tamanti cati amo quema anquiitztoque huan ni tali tapohuis huan quintolos ica nochi cati inijuanti quipixtoque, huan nochi huetzise yoltoque talijtic, huajca anquimatise para ni tacame quiixpanotoque TOTECO. </div>
<div class='p'>
<span class="verse" id="NU16_31">31&#160;</span>Huan quema tanqui camanalti Moisés, nopa tali motapo campa inijuanti itztoyaj, 
<span class="verse" id="NU16_32">32&#160;</span>huan quintolo nochi nopa tacame cati mosentilijtoyaj ihuaya Coré inihuaya inisihuajhua huan ininconehua cati inihuaya itztoyaj huan nochi cati quipiyayayaj. 
<span class="verse" id="NU16_33">33&#160;</span>Huan nochi inijuanti huetzque yoltoque taltita ica nochi cati eliyaya iniaxca, huan nopa tali sempa motzajqui. Quej nopa nochi cati tajtacolchijque polijque huan ayecmo itztoyaj ica nopa israelitame. 
<span class="verse" id="NU16_34">34&#160;</span>Huan quema nopa israelitame cati itztoyaj ininechca quicajque cuatzajtziyayaj cati huetziyayaj, motalojtejque huan quiijtojtiyajque: “Huelis techtolos nojquiya.” 
<span class="verse" id="NU16_35">35&#160;</span>Huan nojquiya TOTECO quititanqui tit huan quintamitati nochi nopa 250 tacame cati quitatijtoyaj nopa copali. </div>
<div class='p'>
<span class="verse" id="NU16_36">36&#160;</span>Huajca TOTECO quiilhui Moisés: </div>
<div class='p'>
<span class="verse" id="NU16_37">37&#160;</span>“Xijnahuati Eleazar itelpoca Aarón para ma quiquixti nochi nopa ticomit cati mopantía ipan nopa tit campa mijcatzitzi pampa tatzejtzeloltic. Ma quitepehua huan ma quisehui nopa ticoli 
<span class="verse" id="NU16_38">38&#160;</span>cati eltoc ipan sesen ticomit ten nopa tacame cati tajtacolchijque huan yeca mijque. Pero ya mochijtoya tatzejtzeloltique nopa ticome quema quitequihuijque noixpa. Xiquincuica huan xiquintejtetzonaca para ica nopa teposti anquichihuilise se itzajca nopa taixpamit. Huan nopa israelitame quiitase huan quielnamiquise para san itelpocahua Aarón hueli quitatise copali noixpa.” </div>
<div class='p'>
<span class="verse" id="NU16_39">39&#160;</span>Huajca nopa totajtzi Eleazar quinsentili nochi nopa ticome ten bronce cati quihuicatoyaj nopa tacame cati mijque huan tanahuati ma quichihuilica se itzajca nopa taixpamit. 
<span class="verse" id="NU16_40">40&#160;</span>Huan ya nopa elis se ejemplo para nochi israelitame, para yon se cati amo itelpoca Aarón amo hueli monechcahuis campa taixpamit para quitatis copali iixpa TOTECO para amo ipantis quej ipantic Coré huan nochi cati quitoquiliyayaj. Huan nochi mochijqui san quej TOTECO quinahuatijtoya Eleazar ica Moisés. </div>
<div class='p'>
<span class="verse" id="NU16_41">41&#160;</span>Huan nopa seyoc tonal ica ijnaloc, nochi nopa israelitame pejque quinejelnamiquij Moisés huan Aarón. Huan quiijtohuayayaj: </div>
<div class='p'>―¡Amojuanti anquinmictijtoque nochi imasehualhua TOTECO! </div>
<div class='p'>
<span class="verse" id="NU16_42">42&#160;</span>Huajca nochi nopa tacame cati mosejcotilijtoyaj para quitehuise Moisés huan Aarón tachixque campa nopa yoyon tiopamit, huan quiitaque nopa mixti quitzactoya, huan monextiyaya itatanex TOTECO. 
<span class="verse" id="NU16_43">43&#160;</span>Huajca quinechcahuijque Moisés ihuaya Aarón nopa yoyon tiopamit campa mopantíaj ihuaya TOTECO. 
<span class="verse" id="NU16_44">44&#160;</span>Huan TOTECO quiilhui Moisés: </div>
<div class='p'>
<span class="verse" id="NU16_45">45&#160;</span>―Ximoiyocatalica ten ni fiero tacame, huan niquintzontamiltis ica se talojtzi. </div>
<div class='p'>Huan Moisés huan Aarón motancuaquetzque huan huetzque ica inixayac iixpa TOTECO. 
<span class="verse" id="NU16_46">46&#160;</span>Huan teipa Moisés quiilhui Aarón: </div>
<div class='p'>―Xijcui nopa ticomit huan ipan xijtali ticoli cati eltoc ipan taixpamit, huan xijtali copali, huan nimantzi xiya campa itztoque nopa israelitame. Huan ica ya nopa tiquixtzacuas inintajtacolhua, pampa icualancayo TOTECO tejcotoc huan ya pejqui se hueyi cocolisti cati quinmictía. </div>
<div class='p'>
<span class="verse" id="NU16_47">47&#160;</span>Huajca Aarón quichijqui cati Moisés quinahuatijtoya, huan motalojtiyajqui campa mosentilijtoyaj nopa israelitame. Huan nopa cocolisti cati TOTECO quintitanilijtoya ya pejtoya huan campa hueli israelitame miquiyayaj. Huajca Aarón quitati nopa copali huan quiixtzajqui inintajtacolhua nopa israelitame. 
<span class="verse" id="NU16_48">48&#160;</span>Huan moquetzqui tatajco ten inijuanti cati ya mictoyaj huan inijuanti cati noja yoltoyaj, huan nopa miquilisti huan nopa cocolisti motilquetzqui. 
<span class="verse" id="NU16_49">49&#160;</span>Huan para nochi, inijuanti cati mijque ipan nopa cocolisti elque 14 mil 700 huan ya ni eliyaya iyoca ten inijuanti cati mijque ihuaya Coré. 
<span class="verse" id="NU16_50">50&#160;</span>Teipa tacuepili Aarón campa itztoya Moisés ipan icalte nopa yoyon tiopamit campa mopantíaj ihuaya TOTECO pampa ya tantoya nopa miquilisti.  </div>
<div class='psalmlabel' id='NU17_0'> 17</div>
<div class='s'>Icuatopil Aarón cati chamanqui </div>
<div class='p'>
<span class="verse" id="NU17_1">1&#160;</span>Teipa TOTECO quicamanalhui Moisés huan quiilhui: </div>
<div class='p'>
<span class="verse" id="NU17_2-3">2-3&#160;</span>“Xiquinnahuati nopa tayacanani ten sesen hueyi familia ma techhualiquilica se cuatopili. Para nochi, mochihuase 12 cuatopilme cati techhualiquilise. Huan ipan sesen tiquijcuilos itoca cati quihualicac, pampa sesen tayacanquet ten sese hueyi familia quipiya se cuatopili. Huan tiquijcuilos itoca Aarón ipan nopa cuatopili cati huala ipan nopa hueyi familia Leví. 
<span class="verse" id="NU17_4">4&#160;</span>Huan nochi xijtalica calijtic ipan nopa yoyon tiopamit campa timopantíaj. Xijtalica iixpa nopa caxa cati quipiya nopa camanali cati nijchijqui amohuaya. 
<span class="verse" id="NU17_5">5&#160;</span>Huan na nijchihuas para ma chamani icuatopil cati na nijtapejpenijtoc. Huan ica ya ni nopa israelitame ayecmo techcualancamacase pampa amechejelnamiquij.” </div>
<div class='p'>
<span class="verse" id="NU17_6">6&#160;</span>Huajca Moisés quinilhui nopa israelitame, huan yeca sesen cati tayacanayaya ipan se hueyi familia quimacac icuatopil, huan quinsentili 12 cuatopilme. Huan ihuaya nopa cuatopilme nojquiya eltoya icuatopil Aarón. 
<span class="verse" id="NU17_7">7&#160;</span>Huan Moisés quitali nopa cuatopilme iixpa TOTECO campa más calijtic ipan nopa yoyon tiopamit campa eltoc nopa caxa. </div>
<div class='p'>
<span class="verse" id="NU17_8">8&#160;</span>Huan tonili quema Moisés sempa yajqui ipan nopa yoyon tiopamit, quiitac ya chamantoya icuatopil Aarón cati eliyaya ten nopa hueyi familia ten Leví. Huan icuatopil Aarón quipixtoya ichamanca, ixochiyo, huan hasta nojquiya temacatoya almendras icsitoc. 
<span class="verse" id="NU17_9">9&#160;</span>Huajca Moisés quinquixti nochi nopa cuatopilme cati eltoya iixpa TOTECO huan quinnextili nochi nopa israelitame. Huan nopa israelita tayacanani san quitachilijque cati panotoya huan sesen quicuic icuatopil. </div>
<div class='p'>
<span class="verse" id="NU17_10">10&#160;</span>Huajca TOTECO quiilhui Moisés: “Sempa xijtali icuatopil Aarón iixmelac nopa caxa huan nopona mocahuas quej se tanextili cati quinelnamiquiltis nochi israelitame cati panoc ica nopa masehualme cati motochonchijque huan pejque techcualancaitaj. Huan sinta sequinoc sempa techejelnamiquise, tiquinnextilis ni tanextili para ma quitilquetzaca inintzontochonyo huan amo niquinmictis.” </div>
<div class='p'>
<span class="verse" id="NU17_11">11&#160;</span>Huan Moisés quichijqui nochi quej TOTECO quinahuati. 
<span class="verse" id="NU17_12">12&#160;</span>Pero nopa israelitame noja quiejelnamiquiyayaj Moisés huan quiijtohuayayaj: “¡Timocuapolojtoque! ¡Nochi timiquise! 
<span class="verse" id="NU17_13">13&#160;</span>Pampa nochi miquij cati monechcahuíaj campa nopa yoyon tiopamit ten TOTECO. Huajca senquisa nochi tojuanti timiquise, ¿ax que?”  </div>
<div class='psalmlabel' id='NU18_0'> 18</div>
<div class='s'>Inintequi nopa totajtzitzi huan levitame </div>
<div class='p'>
<span class="verse" id="NU18_1">1&#160;</span>Teipa TOTECO quiilhui Aarón: </div>
<div class='p'>“Ta ihuaya motelpocahua huan moixhuihua cati hualahuij ipan mofamilia anquihuicase tajtacoli sinta acajya quichihuas amo tapajpactic nopa yoyon tiopamit. Nojquiya anquihuicase tajtacoli sinta amo mochijtoc senquisa nochi cati monequi ipan amotequi quej antotajtzitzi. 
<span class="verse" id="NU18_2">2&#160;</span>Xiquinhualicaca amoteixmatcahua cati nojquiya hualahuij ipan nopa hueyi familia Leví, huan ma amechpalehuica, ta ihuaya motelpocahua, ipan nopa tequit cati monequi anquichihuase ipan noyoyon tiopa. 
<span class="verse" id="NU18_3">3&#160;</span>Quena, moteixmatcahua amechpalehuise ipan sequij tamanti tequit. Pero san ta, Aarón, ihuaya motelpocahua hueli anmonechcahuise campa nopa mesas o taixpamit pampa antatzejtzeloltique. Huan sinta sequinoc monechcahuise, miquise, huan ta nojquiya timiquis. 
<span class="verse" id="NU18_4">4&#160;</span>Inijuanti amechpalehuise ipan nochi tequit cati monequis ipan ni yoyon tiopamit campa timopantíaj, pero yon se tacat cati amo levita amo huelis monechcahuis campa amojuanti. 
<span class="verse" id="NU18_5">5&#160;</span>San ta huan motelpocahua hueli antequitise campa nopa mesas huan campa nopa taixpamit. Huan sinta quej nopa mochihuas, huajca ayecmo nicualanis ica amojuanti anisraelitame. 
<span class="verse" id="NU18_6">6&#160;</span>Pampa na niquincuitoc moicnihua, nopa levitame, huan niquiniyocaquixtijtoc ten nochi nopa sequinoc israelitame para nimechmacas quej totajtzitzi para ma amechpalehuica ipan nopa tequit cati monequi calijtic ipan nopa yoyon tiopamit. 
<span class="verse" id="NU18_7">7&#160;</span>Pero san ta, Aarón, inihuaya motelpocahua huelis antatatise huan anquichihuase nochi nopa tequit tatzejtzeloltic cati mochijtoc campa taixpamit, huan nochi cati mochijtoc más tiopan calijtic campa Más Tatzejtzeloltic iica nopa cortina pampa na nimechtalijtoc antotajtzitzi. Huan nopa hueyi tequit cati anquichihuase, na nimechmacatoc quej se nemacti. Huan san amojuanti huelis antechchihuilise nopa tequit ten totajtzitzi quej nimechnahuatijtoc. Huan sinta seyoc cati amo totajtzi quichihuas itequi se totajtzi, monequi anquimictise.” </div>
<div class='s'>Quenicatza mopanoltise totajtzitzi huan levitame </div>
<div class='p'>
<span class="verse" id="NU18_8">8&#160;</span>Nojquiya TOTECO quiilhui Aarón: </div>
<div class='p'>“Na nimechmacatoc nochi tacajcahualisti cati israelitame quihuijhuisose noixpa. Quena, nochi tacajcahualisti tatzejtzeloltic elis amoaxca pampa nimechmacatoc, ta huan motelpocahua. Ni elis se tanahuatili para nochipa. 
<span class="verse" id="NU18_9">9&#160;</span>Elis amoaxca nochi partes ten nopa tatzejtzeloltic tacajcahualisti cati amo quiajsi tit. Amoaxca nochi nopa tacajcahualisti ten harina, huan nochi tacajcahualisti por tajtacoli, huan nochi tacajcahualisti cati techmacaj pampa quihuicaj tajtacoli noixpa. Nochi ya ni niquiyocatalijtoc para anquitequihuise. 
<span class="verse" id="NU18_10">10&#160;</span>San nopa se quentzi cati nimechnahuatijtoc anquitatise ipan taixpamit ten sesen tacajcahualisti elis para na. Nochi antotajtzitzi inihuaya amotaca conehua huelis anquicuase ni tacajcahualisti cati tatzejtzeloltic, pero san hueli anquicuase campa tatzejtzeloltic. </div>
<div class='p'>
<span class="verse" id="NU18_11">11&#160;</span>“Nojquiya nimechmaca nochi tacajcahualisti tahuisoli, huan nojquiya huelis quicuase amoconehua masque oquichpilme o sihuapilme. Nochi ya ni elis amoaxcahua para nochipa. Cati hueli ten amoteixmatcahua cati tapajpactic noixpa, huelis quicuas ni tacajcahualisti. 
<span class="verse" id="NU18_12">12&#160;</span>Nojquiya nimechmaca, antotajtzitzi, nochi iniachtohui tajca inimil nopa israelitame cati inijuanti techhualiquilíaj sesen xihuit. Elis cati achi más cuali ten nochi aceite, nochi xocomeca at, huan nochi trigo. 
<span class="verse" id="NU18_13">13&#160;</span>Nopa cati achtohui pixcase israelitame ipan inintatochui huan techmacase, nochi elis para antotajtzitzi huan amoteixmatcahua cati tapajpactique noixpa. 
<span class="verse" id="NU18_14">14&#160;</span>Nochi cati taiyocatalili para na ipan inintal israelitame, elis para amojuanti. </div>
<div class='p'>
<span class="verse" id="NU18_15">15&#160;</span>“Nojquiya elise amoaxcahua iniachtohui conehua israelitame, huan iachtohui cone sese inintapiyal. Nochi ya ni techmacase huan elis para amojuanti. Pero inijuanti sempa techcohuilise iniachtohui conehua. Nojquiya nochi iniachtohui conetapiyalhua cati amo tapajpactique techcohuilise ica ininpati cati ta tiquitas para cuali. 
<span class="verse" id="NU18_16">16&#160;</span>Quema iniachtohui conehua quipiyase se metzti, techcohuilise ica macuili tomi ten plata cati sesen quipiya 11 gramos ietica ipan nopa tatamachihuali ten tiopamit. Huan ya nopa tijselis para ininpati sese iniachtohui cone. </div>
<div class='p'>
<span class="verse" id="NU18_17">17&#160;</span>“Pero amo xiquincahua ma taxtahuaca para techcohuilise cati achtohui tacatis ten inihuacaxhua o ininborregojhua o ininchivojhua. Nopa tapiyalme iniachtohui conehua elise san para na. Huan monequi tiquinmictis, huan inieso xicajtzelhuis ipan nopa taixpamit. Huan ininchiyajca xijtati quej se tacajcahualisti tatatili cati ajhuiyac mijyotía para na. 
<span class="verse" id="NU18_18">18&#160;</span>Pero quema israelitame techmactilise huacaxme, borregojme huan chivojme, nopa nacat cati quihuisose noixpa para techmacase quej iniyolix huan ininquescuayo nopa tapiyalme, elis para anquitequihuise. 
<span class="verse" id="NU18_19">19&#160;</span>Huajca nochi cati nopa israelitame quiiyocatalíaj para quihuisose noixpa, nimechmaca ta huan motelpocahua para ma quicuaca amoconehua, masque oquichpilme o sihuapilme. Ya ni elis se tanahuatili para nochipa. Ya ni se camanali cati nimechtencahuilía, niamoTECO. Nochi ya ni nimechmacas. Huan quej istat amo quema quipolos ipoyeca, nojquiya nocamanal amo quema tamis ica ta, Aarón, huan ica moixhuihua.” </div>
<div class='p'>
<span class="verse" id="NU18_20">20&#160;</span>Nojquiya TOTECO quiilhui Aarón: </div>
<div class='p'>“Antotajtzitzi huan anlevitame, amo anquiselise tali para amoaxca quema anajsise ipan nopa cuali tali campa anyase, huan quema momajmacase cati quitanise ipan tatehuilisti, amo teno anmoaxcatise. Pampa quej ipataca nopa tali cati ne sequinoc israelitame quinaxcatise, antechpiyase na. Huan na nielis niamoaxca huan na cati antechselise, huan san ya nopa monequi. </div>
<div class='p'>
<span class="verse" id="NU18_21">21&#160;</span>“Huan amoicnihua cati iteipan ixhuihua Leví cati amo totajtzitzi, niquinmacas nopa diezmos cati techmacaj nochi israelitame. Ica ya ni niquintaxtahuis inintequi cati quichihuaj ipan nopa yoyon tiopamit campa timopantíaj. 
<span class="verse" id="NU18_22">22&#160;</span>Ayecmo huelis monechcahuis campa yoyon tiopamit campa timopantíaj yon se israelita cati amo totajtzi, o amo se levita; pampa sinta quinechcahuis, quihuicas itajtacol, huan nopona miquis. 
<span class="verse" id="NU18_23">23&#160;</span>San levitame tapalehuise ipan ni yoyon tiopamit campa timopantíaj. Huan inijuanti quihuicase tajtacoli sinta cati amo cuali mochijtoc nopona. Huajca ni elis se tanahuatili para nochipa cati panos ten tetatme hasta ininconehua iniixpa nochi israelitame: yon se levita amo hueli quiselis cati ya ital. 
<span class="verse" id="NU18_24">24&#160;</span>Pero niquinmacatoc levitame nochi diezmos <a href='#FN2' epub:type='noteref' class='noteref'>*</a> cati israelitame techmacaj na, niamoTECO. Huan yeca niquijtojtoc ten inijuanti: Anlevitame amo anquiselise tali para amoaxca quema nopa sequinoc amoisraelita icnihua quiselise.” </div>
<div class='p'>
<span class="verse" id="NU18_25">25&#160;</span>Huajca TOTECO quicamanalhui Moisés huan quiilhui: </div>
<div class='p'>
<span class="verse" id="NU18_26">26&#160;</span>“Xiquinilhui nochi nopa levitame para quema quiselise nopa diezmos cati israelitame techmacase huan cati niquinmacatoc para iniaxca, inijuanti monequi quiquixtise se diezmo huan techmacase na, niamoTECO. Elis se diezmo ten nochi diezmos san sejco. 
<span class="verse" id="NU18_27">27&#160;</span>Huan na, niamoTECO, niquitas ya ni quej elisquía inindiezmo ten trigo o ten xocomeca at cati techmacase sinta quipixtosquíaj inintal. 
<span class="verse" id="NU18_28">28&#160;</span>Huajca quej nopa, nopa levitame cati quiselise nopa diezmos cati techmacase israelitame, quiiyocatalise se diezmo para na, niininTECO, huan quimacase nopa totajtzi Aarón. 
<span class="verse" id="NU18_29">29&#160;</span>Huan quema nopa levitame techmacase nopa diezmo ten nochi nopa diezmos cati quiselijtoque, monequi quitapejpenise cati achi más cuali huan achi más tatzejtzeloltic ten nochi para techmacase. </div>
<div class='p'>
<span class="verse" id="NU18_30">30&#160;</span>“Nojquiya xiquinilhui nopa levitame para quema ya quiiyocatalijtoque cati achi más cuali para na, huajca nopa cati mocahua huelis quiitase quej inintrigo huan inixocomeca iayo. 
<span class="verse" id="NU18_31">31&#160;</span>Huan hueli quicuase campa quinequise inihuaya ininteixmatcahua. Ya nopa elis inintaxtahuil pampa tequipanohuaj ipan ni yoyon tiopamit campa timopantíaj. 
<span class="verse" id="NU18_32">32&#160;</span>Quema ya quiiyocatalijtoque nochi cati achi más cuali para na, huelis quicuase nochi cati mocajtoc, huan amo se tajtacoli, pampa ya techmacatoque cati achi más cuali. Pero xiquinilhui nopa levitame ma momocuitahuica para amo san quej hueli quiitase nochi nopa tacajcahualisti cati tatzejtzeloltic cati techmacaque israelitame para amo miquise.”  </div>
<div class='psalmlabel' id='NU19_0'> 19</div>
<div class='s'>Quenicatza ma tetapajpacchihuaca </div>
<div class='p'>
<span class="verse" id="NU19_1">1&#160;</span>TOTECO nojquiya quinilhui Moisés huan Aarón: </div>
<div class='p'>
<span class="verse" id="NU19_2">2&#160;</span>“Ya ni se tanahuatili cati ama na, niamoTECO, nimechmaca: Xiquinilhui nochi israelitame san sejco ma techhualiquilica se huacax cati quipiya iijhuiyo achi chichiltic. Monequi elis se huacax cati amo quipiya teno cati amo cuali, huan cati amo aqui quitequihuijtoc para tapoxonis. 
<span class="verse" id="NU19_3">3&#160;</span>Huan ma quimactilica nopa totajtzi Eleazar, huan ya quiquixtis huejca ten amoaltepe huan tanahuatis para se ma quimicti iixpa. 
<span class="verse" id="NU19_4">4&#160;</span>Huan nopona nopa totajtzi Eleazar quicuis se achi ieso ica imacpil huan quimelac itas nopa yoyon tiopamit ica huejca, huan taatzejtzelos iixmelac chicome huelta ica nopa esti. 
<span class="verse" id="NU19_5">5&#160;</span>Teipa se quitatis nochi nopa huacax iixpa Eleazar. Quitatis icuetaxo, inacayo, ieso huan icuit. 
<span class="verse" id="NU19_6">6&#160;</span>Huan quema tatas, nopa totajtzi quicuis se cuahuit ten tiocuahuit, se imacuayo nopa xihuit itoca hisopo, se quentzi borrego ichcat cati chichiltic, huan quimajcahuas nochi ipan tit campa tata nopa huacax. </div>
<div class='p'>
<span class="verse" id="NU19_7">7&#160;</span>“Teipa nopona nopa totajtzi monequi quichicuenis iyoyo, huan maltis cuali ica at. Huan teipa huelis tacuepilis sempa campa amoaltepe ten amoyoyoncalhua, pero nopa totajtzi mocahuas amo tapajpactic noixpa hasta tayohua huan huajca, quena, elis tapajpactic. 
<span class="verse" id="NU19_8">8&#160;</span>Huan nopa tacat cati quitatis nopa huacax, nojquiya monequi quichicuenis iyoyo nopona huan maltis ica at; huan mocahuas amo tapajpactic noixpa hasta tayohua. Huan teipa ya nojquiya elis tapajpacti. 
<span class="verse" id="NU19_9">9&#160;</span>Huan teipa seyoc tacat cati tapajpactic noixpa, quisentilis nopa cuajnexti ten nopa huacax huan quiajocuis huejca ten amoaltepe ipan se lugar cati quitapajpacchijtoque noixpa. Huan nopona mocahuas nopa cuajnexti para anisraelitame anquitequihuise para ica anquichihuase se at para ica motapajpacchihuase cati ayemo tapajpactique noixpa huan nopa at quinquixtilis inintajtacol. 
<span class="verse" id="NU19_10">10&#160;</span>Huan nopa tacat cati eliyaya tapajpacti, pero quisentili nopa cuajnexti, mochijtoc amo tapajpactic noixpa, huan monequi quichicuenis iyoyo. Huan mocahuas amo tapajpactic noixpa hasta tayohua. Huajca quej nopa anquichihuase nopa at, huan anquitequihuise para anmotapajpacchihuase noixpa. Huan amo san anisraelitame anquitequihuise, nojquiya quitequihuise seyoc tali ehuani cati itztose amohuaya, huan para nochipa huejcahuas ni tanahuatili. </div>
<div class='p'>
<span class="verse" id="NU19_11">11&#160;</span>“Quema se masehuali quiitzquis se mijcatzi, mochihuas amo tapajpactic noixpa para chicome tonati. 
<span class="verse" id="NU19_12">12&#160;</span>Huan ipan eyi tonati huan ipan chicome tonati, monequi motapajpacchihuas ica nopa at cati tetapajpacchihua noixpa, huan elis tapajpacti. Pero sinta se amo motapajpacchihuas ipan nopa eyi huan nopa chicome tonati, elis amo tapajpactic noixpa. 
<span class="verse" id="NU19_13">13&#160;</span>Nochi cati quiitzquíaj itacayo se mijcatzi huan amo motapajpacchihua quej quiijtohua tajcuiloli, quichihuas amo tapajpactic nopa yoyon tiopamit campa na niitztoc amohuaya. Huan nopa tacat monequi anquimictise para ayecmo itztos amohuaya anisraelitame. Miquis san pampa amo quiatzejtzelhuijque ica nopa at cati tetapajpacchihua huan yeca elis amo tapajpactic noixpa. </div>
<div class='p'>
<span class="verse" id="NU19_14">14&#160;</span>“Ya ni se tanahuatili para quema se acajya miquis ipan se yoyoncali. Nochi cati mopantíaj calijtic ihuaya huan nochi cati calaquise nopona mocahuase amo tapajpactique noixpa para chicome tonati. 
<span class="verse" id="NU19_15">15&#160;</span>Nochi tazajme huan nochi tamanti cati eltoya calijtic cati amo cuali tzactoc elis amo tapajpactic. </div>
<div class='p'>
<span class="verse" id="NU19_16">16&#160;</span>“Sinta se itztoc campa mili huan quiitzquis se mijcatzi cati quimictijtoque ipan tatehuilisti o ica ten hueli tamanti, mochihuas amo tapajpactic. O sinta se quiitzquis se iomiyo se mijcatzi, o quiitzquis tali campa quitaltojque se mijcatzi elis amo tapajpactic noixpa para chicome tonati. </div>
<div class='p'>
<span class="verse" id="NU19_17">17&#160;</span>“Huajca quema monequi se acajya mochihuas amo tapajpactic quej nopa, para huelis motapajpacchihuas, monequi xijcuica achi icuajnexo nopa huacax cati quitatijque quej se tacajcahualisti por tajtacoli, huan xijtalica ipan se comit huan xijtequilica at ten se ameli. 
<span class="verse" id="NU19_18">18&#160;</span>Huan se tacat cati tapajpactic noixpa quicuis se imacuayo nopa xihuit cati itoca hisopo, huan quixolonis ipan nopa at huan quiatzejtzelhuis cati mochijtoc amo tapajpacti. Huan sinta nopa mijcatzi mijqui calijtic, monequi quiatzejtzelhuis nopa yoyoncali, huan nochi tamanti cati tapojtoya calijtic, huan nochi cati itztoyaj nopona. Huan sinta mochijtoc amo tapajpactic pampa quiitzqui itacayo se cati mijqui huejca ipan tatehuilisti o ica ten hueli tamanti, o sinta quiajsic se iomiyo se mijcatzi o quiitzqui campa quitoctoyaj se mijcatzi nojquiya quiatzejtzelhuis. 
<span class="verse" id="NU19_19">19&#160;</span>Se cati tapajpactic noixpa monequi quiatzejtzelhuis yaya cati mochijtoc amo tapajpactic ipan eyi tonati huan ipan chicome tonati. Huan nojquiya ipan nopa chicome tonati, nopa tacat cati mochijtoya amo tapajpactic, monequi maltis ica at huan quichicuenis iyoyo huan quema ajsis tayohua elis tapajpactic. </div>
<div class='p'>
<span class="verse" id="NU19_20">20&#160;</span>“Pero sinta se mochijtoc amo tapajpactic noixpa huan amo motapajpacchihuas, san mocahuas amo tapajpactic, monequi anquimictise para ayecmo itztos amohuaya. Miquis pampa quichihuas amo tapajpactic noyoyon tiopa cati eltoc amohuaya, pampa amo moatzejtzelhuijtoc ica nopa at cati quitapajpacchijtosquía. 
<span class="verse" id="NU19_21">21&#160;</span>Ya ni elis se tanahuatili para nochipa. Huan ya cati quiatzejtzelhuía seyoc ica nopa at cati tetapajpacchihua nojquiya monequi quichicuenis iyoyo, pampa cati hueli cati quiajsis nopa at cati tetapajpacchihua, mocahuas amo tapajpactic hasta tayohua. 
<span class="verse" id="NU19_22">22&#160;</span>Nojquiya nochi tamanti cati se tacat cati amo tapajpactic noixpa quiajsis o quiitzquis, mochihuas amo tapajpactic. Nojquiya cati hueli cati quiitzquía nopa tamanti cati amo tapajpactic, mocahuas amo tapajpactic hasta tayohua.”  </div>
<div class='psalmlabel' id='NU20_0'> 20</div>
<div class='s'>Quisqui at ipan nopa hueyi tepexit </div>
<div class='r'>(Éx. 17:1-7) </div>
<div class='p'>
<span class="verse" id="NU20_1">1&#160;</span>Huan nopa israelitame sempa ajsitoj ipan nopa huactoc tali cati itoca Zin ipan abril, nopa achtohui metzti ipan iniyancuic xihui, huan mocajque campa itoca Cades. Huan nopona mijqui María, huan quitaltojque. </div>
<div class='p'>
<span class="verse" id="NU20_2">2&#160;</span>Huan amo oncayaya at nopona para quiise nopa israelitame. Huan sempa mosentilijque huan tacualancachijque ica Moisés huan Aarón, 
<span class="verse" id="NU20_3">3&#160;</span>huan quiixcoilhuijque Moisés: </div>
<div class='p'>―Achi más cuali timictosquíaj inihuaya nopa sequinoc israelitame cati TOTECO quinmicti iixpa. 
<span class="verse" id="NU20_4">4&#160;</span>¿Para ten techhualicac, tiimasehualhua TOTECO, ipan ni huactoc tali para tojuanti huan totapiyalhua ma timiquica nica? 
<span class="verse" id="NU20_5">5&#160;</span>¿Para ten techquixti nepa ipan tali Egipto huan techhualicac nica campa nelía tahuel fiero? Amo quipiya tatocti, yon higos, yon xocomeca mili, yon granada. ¡Yon amo onca at para tiquise! </div>
<div class='p'>
<span class="verse" id="NU20_6">6&#160;</span>Huan Moisés ihuaya Aarón quincajtejque nopa miyaqui israelitame calteno huan calajque ipan nopa yoyon tiopamit campa Mopantíaj ihuaya TOTECO, huan nopona motancuaquetzque huan mohuijtzonque talchi, huan itatanex TOTECO monexti iniixpa. 
<span class="verse" id="NU20_7">7&#160;</span>Huan TOTECO quiilhui Moisés: </div>
<div class='p'>
<span class="verse" id="NU20_8">8&#160;</span>―Xijcuitehua icuatopil Aarón, huan xiya ihuaya ya huan xiquinsentiliti nochi israelitame. Teipa iniixpa nochi israelitame xijnojnotza nopa hueyi tet, huan xiquilhui ma amechmaca at. Huan quej nopa anquiquixtise at ipan nopa tepexit para nochi ma atica inihuaya inintapiyalhua. </div>
<div class='p'>
<span class="verse" id="NU20_9">9&#160;</span>Huajca Moisés quicuic nopa cuatopili cati eltoya iixpa TOTECO, senquisa quej quinahuatijtoya. 
<span class="verse" id="NU20_10">10&#160;</span>Huan Moisés ihuaya Aarón quinsentilijque nochi nopa israelitame iixpa nopa tepexit, huan Moisés quinilhui: </div>
<div class='p'>―¡Xitacaquica anmosisinijca masehualme! ¿Huelis monequi tojuanti ma timechquixtilica at ipan ni hueyi tepexit para timechamacase? </div>
<div class='p'>
<span class="verse" id="NU20_11">11&#160;</span>Huan quema Moisés quiijto ya ni, quitananqui imax huan ome huelta quitzohuitejqui nopa hueyi tepexit ica nopa cuatopili. Huan tahuel miyac at quisqui, huan nochi nopa israelitame huan inintapiyalhua pejque atij. </div>
<div class='p'>
<span class="verse" id="NU20_12">12&#160;</span>Pero TOTECO quiilhui Moisés ihuaya Aarón: </div>
<div class='p'>―Pampa amo anmotemachijque ipan na, huan amo anquinnextilijque nopa israelitame para na nitatzejtzeloltic huan niiyoca ten nochi sequinoc, amo anquinyacanase ipan nopa tali cati nimechmacatoc. </div>
<div class='p'>
<span class="verse" id="NU20_13">13&#160;</span>Huan quitocaxtijque campa itztoyaj Ameli Ten Meriba, (Meriba quiijtosnequi Campa Monajnanquilijque) pampa nopona nopa israelitame monajnanquilijque ica TOTECO huan ya quinnextili para tatzejtzeloltic huan nelía iyoca. </div>
<div class='s'>Amo huelque panoj ipan tali Edom </div>
<div class='p'>
<span class="verse" id="NU20_14">14&#160;</span>Quema nopa israelitame itztoyaj ipan Cades, Moisés quintitanqui sequij itayolmelajcahua ma quiitatij nopa tanahuatijquet ten tali Edom para ma quiilhuica ni camanali: </div>
<div class='q'>“Tojuanti tiiteipan ixhuihua Israel cati huejcajquiya eliyaya iicni mohuejcapan tata. Ta cuali tijmati nopa taohuijcayot cati topantitoc. 
<span class="verse" id="NU20_15">15&#160;</span>Tohuejcapatatahua yajque ipan tali Egipto huan nopona huejcajque para itztose, pero nopa Egipto ehuani tahuel techtaijyohuiltiyayaj. 
<span class="verse" id="NU20_16">16&#160;</span>Pero quema tijtzajtzilijque TOTECO ma techpalehui, techtacaquili huan techtitanili se iilhuicac ejca, huan techquixti ipan nopa tali Egipto. </div>
<div class='q'>“Huan ama nica tiitztoque ipan Cades, se altepet campa monepantía ica motal. 
<span class="verse" id="NU20_17">17&#160;</span>Yeca timitztajtaníaj techmaca caquihuili tipanose ipan motal. Amo ticalaquise campa onca tocti o campa se xocomeca mili, yon amo tiquise at ten yon se moamel. San tiyase ipan nopa hueyi ojti huan amo tijcahuase nopa ojti hasta quema tiquistose ipan motal.” </div>
<div class='p'>
<span class="verse" id="NU20_18">18&#160;</span>Pero nopa hueyi tanahuatijquet ten tali Edom quinnanquili: </div>
<div class='q'>“Amo timechcahuilise anpanose ipan total. Huan sinta anhualase, na ihuaya nosoldados timechnamiquise.” </div>
<div class='p'>
<span class="verse" id="NU20_19">19&#160;</span>Pero nopa israelitame sempa quiijtojque: </div>
<div class='q'>“San tiyase ipan nopa ojti cati nochi quitequihuíaj, huan sinta tojuanti o totapiyalhua quiise amoa, timechtaxtahuise. San techchihuilica se favor huan techcahuilica tiicxinejnemise ipan amotal.” </div>
<div class='p'>
<span class="verse" id="NU20_20">20&#160;</span>Pero nopa hueyi tanahuatijquet ten tali Edom quinnanquili: </div>
<div class='q'>“¡Amo anpanose!” </div>
<div class='p'>Huan quisqui ica miyaqui isoldados cati quihuicayayaj inintepos para quinnamiquitij nopa israelitame. 
<span class="verse" id="NU20_21">21&#160;</span>Huajca pampa nopa tanahuatijquet ten tali Edom amo quinejqui ma panoca nopa israelitame ipan ital, moicancuetque ten ital huan quitemojque seyoc ojti. </div>
<div class='s'>Mijqui Aarón </div>
<div class='p'>
<span class="verse" id="NU20_22">22&#160;</span>Teipa nochi nopa israelitame quisque ipan altepet Cades, huan nejnentiyajque hasta itzinta nopa tepet Hor. 
<span class="verse" id="NU20_23">23&#160;</span>Huan nopona itzinta nopa tepet Hor nechca campa monepantía ihuaya tali Edom, TOTECO quinilhui Moisés huan Aarón: </div>
<div class='p'>
<span class="verse" id="NU20_24">24&#160;</span>“Ya ajsic tonali para miquis Aarón. Amo calaquis ipan nopa cuali tali cati na niquinmacatoc israelitame, pampa nepa campa Ameli Meriba amo anquineltocaque cati na nimechnahuati. 
<span class="verse" id="NU20_25">25&#160;</span>Huajca ta, Moisés, xijhuica Aarón ihuaya icone Eleazar tepeixco ipan tepet Hor. 
<span class="verse" id="NU20_26">26&#160;</span>Huan nopona xijquixtilis Aarón iyoyo ten totajtzi huan xijtalili Eleazar, pampa nopona miquis Aarón.” </div>
<div class='p'>
<span class="verse" id="NU20_27">27&#160;</span>Huajca Moisés quichijqui senquisa quej TOTECO quinahuati. Huan nochi inijuanti tejcoque ipan tepet Hor iniixpa nochi israelitame. 
<span class="verse" id="NU20_28">28&#160;</span>Huan nopona Moisés quiquixtili Aarón iyoyo ten totajtzi huan quitalili itelpoca, Eleazar. Huan nopona tepeixco mijqui Aarón, huan Eleazar ihuaya Moisés temoque ipan nopa tepet. 
<span class="verse" id="NU20_29">29&#160;</span>Huan quema quimatque nopa israelitame para ya mictoya Aarón, quichoquilijque para 30 tonati.  </div>
<div class='psalmlabel' id='NU21_0'> 21</div>
<div class='s'>Nopa israelitame quintanque nopa cananeos </div>
<div class='p'>
<span class="verse" id="NU21_1">1&#160;</span>Itztoya se hueyi tanahuatijquet cananeo cati tanahuatiyaya ipan altepet Arad ipan tali Neguev, huan ya quicajqui para nopa israelitame hualayayaj ipan ojti ten Atarim Huajca motananqui para quintehuiti huan quinitzquijque sequij israelita tacame huan quinhuicaque ilpitoque. 
<span class="verse" id="NU21_2">2&#160;</span>Huajca nopa israelitame quichijque se camanali ica TOTECO. Quiilhuijque sinta quinpalehuisquía para quintanise nopa cananeos, huajca inijuanti quintzontamiltisquíaj nochi cati itztoyaj nopona ica inialtepehua. 
<span class="verse" id="NU21_3">3&#160;</span>Huan TOTECO quintacaquili nopa israelitame huan quinpalehui ma quintanica nopa cananeos. Huan nopa israelitame quintamimictijque huan quisosolojque nochi nopa altepeme. Huajca nopona pejqui motocaxtía Horma. (Horma quiijtosnequi Tasosololi.) </div>
<div class='s'>Nopa tepos cohuat ten bronce </div>
<div class='p'>
<span class="verse" id="NU21_4">4&#160;</span>Teipa nopa israelitame quisque campa tepet Hor huan yajque ipan ojti cati yahui para Chichiltic Hueyi At para quiyahualose tali Edom para amo calaquise. Pero ipan ojti ayecmo quipixque iniyolo, 
<span class="verse" id="NU21_5">5&#160;</span>huan pejque ten hueli camanaltij ica Toteco Dios huan ica Moisés. Quiijtohuayayaj: </div>
<div class='p'>―¿Para ten antechquixtijque ipan tali Egipto para ma timiquica ipan ni huactoc tali? ¡Amo teno onca cati huelis tijcuase, yon at para tiquise! ¡Huan techyolajsic ni maná cati techmaca para tijcuase pampa nelía fiero! </div>
<div class='p'>
<span class="verse" id="NU21_6">6&#160;</span>Huajca TOTECO quintitanili cohuame cati quipiyayayaj inintencococa huan quema quintzacaniyayaj, eliyaya quej quintatiyaya huan nimantzi miquiyayaj. Huan ica ya nopa mijque miyaqui israelitame. 
<span class="verse" id="NU21_7">7&#160;</span>Huajca yajque nopa israelitame campa itztoya Moisés huan quiilhuijque: </div>
<div class='p'>―Titajtacolchijtoque pampa ticamanaltitoque cati amo cuali ica TOTECO, huan ica ta. ¡Xijtajtani TOTECO ma quinijcueni nopa cohuame! </div>
<div class='p'>Huan Moisés quitajtani TOTECO por nopa israelitame. 
<span class="verse" id="NU21_8">8&#160;</span>Huajca TOTECO quiilhui Moisés: </div>
<div class='p'>―Xijchihua se cohuat ten bronce cati nesis quej se ten nopa cohuame. Huan xijtali huejcapa ipan se asta, huan quema se acajya quitzacanis se cohuat, ma quitachili nopa cohuat, huan cati quitachilis, momaquixtis. </div>
<div class='p'>
<span class="verse" id="NU21_9">9&#160;</span>Huan Moisés quichijqui se cohuat ica bronce huan quitali huejcapa ipan se teposti huan quema se acajya quitzacaniyaya se cohuat, san quitachiliyaya nopa cohuat ten bronce huan amo miquiyaya. </div>
<div class='s'>Nopa ojti campa nejnentiyajque israelitame </div>
<div class='p'>
<span class="verse" id="NU21_10">10&#160;</span>Huan nopa israelitame quitoquilijque iniojhui huan teipa quiquetzque iniyoyoncalhua hasta Obot. 
<span class="verse" id="NU21_11">11&#160;</span>Huan quistejque ten Obot huan quitoquilijque iniojhui huan mochihuatoj ipan Ijeabarim ipan nopa huactoc tali ica campa quisa tonati ten tali Moab. 
<span class="verse" id="NU21_12">12&#160;</span>Huan teipa sempa quitoquilijque iniojhui huan quiquetzque iniyoyoncalhua ipan nopa tamayamit Zered. 
<span class="verse" id="NU21_13">13&#160;</span>Huan teipa quitoquilijque iniojhui huan mochihuatoj ipan neca nali ten nopa hueyat Arnón. Nopa hueyat Arnón mopantía ipan nopa huactoc tali huan onquisa ipan inintal nopa amorreos, huan eltoc campa monepantía tali Moab ihuaya inintal nopa amorreos. 
<span class="verse" id="NU21_14">14&#160;</span>Ya ni nojquiya mopantía ijcuilijtoc ipan nopa amat cati quipiya itatehuilis TOTECO, quiijtohua: </div>
<div class='q'>“Ximoilhui cati Toteco quichijqui ipan nopa Hueyi At Chichiltic, </div>
<div class='q'>huan ipan nopa pilatajtzitzi ten nopa hueyat Arnón. </div>
<div class='q'>
<span class="verse" id="NU21_15">15&#160;</span>Camanalti ten nopa miyac atajme cati yahuij hasta tali Ar, </div>
<div class='q'>huan tami campa monepantía ica tali Moab.” </div>
<div class='p'>
<span class="verse" id="NU21_16">16&#160;</span>Huan nopa israelitame quistejque campa nopa hueyat Arnón huan quitoquilijque iniojhui hasta Beer. (Beer quinequi quiijtos Ameli.) Nopona TOTECO quiilhui Moisés: “Xiquinsentili nochi nopa israelitame huan niquinmacas at.” </div>
<div class='p'>
<span class="verse" id="NU21_17">17&#160;</span>Huajca elqui ipan nopa tonal quema nopa israelitame huicaque ica paquilisti, quiijtojque: </div>
<div class='q'>“¡Ma tihuicaca ten ni ameli: </div>
<div class='q'>‘Ma meya at nica!’ </div>
<div class='q'>
<span class="verse" id="NU21_18">18&#160;</span>Huan quisqui at ipan nopa ameli, </div>
<div class='q'>cati totayacancahua quixajque. </div>
<div class='q'>Quixajque ica inimax huan ica inintepospala. </div>
<div class='q'>Quena, ica inincuatopil cati ica tanahuatíaj, </div>
<div class='q'>techtaxahuilijque ni ameli.” </div>
<div class='p'>Huan nopa israelitame quistejque campa nopa huactoc tali huan quitoquilijque iniojhui huan panoque Matana, 
<span class="verse" id="NU21_19">19&#160;</span>Nahaliel huan Bamot. 
<span class="verse" id="NU21_20">20&#160;</span>Huan quisque Bamot huan quitoquilijque iniojhui hasta nopa tamayamit cati eltoya ipan nopa tali Moab cati eltoya itzinta nopa huejcapantic tepet Pisga. Iixco nopa tepet hueliyaya moquetzase huan tachiyase hasta nopa huactoc tali campa hualajtoyaj. </div>
<div class='s'>Israelitame quitanque Tanahuatijquet Sehón </div>
<div class='r'>(Dt. 2:26-37) </div>
<div class='p'>
<span class="verse" id="NU21_21">21&#160;</span>Nopa israelitame quintitanque inintayolmelajcahua ma quiitatij nopa hueyi Tanahuatijquet Sehón cati quinnahuatiyaya amorreos, huan ma quiilhuica: </div>
<div class='q'>
<span class="verse" id="NU21_22">22&#160;</span>“Tojuanti tijnequij tipanose ipan motal. Amo ticalaquise campa antatojtoctoque, o campa se xocomeca mili. Amo tiquise at ipan yon se amoamel. San tipanose ipan nopa hueyi ojti hasta tiquisase ipan motal.” </div>
<div class='p'>
<span class="verse" id="NU21_23">23&#160;</span>Pero Tanahuatijquet Sehón amo quincahuili ma panoca. San quinsentili nochi isoldados huan quisque quinnamiquitij nopa israelitame ipan huactoc tali, huan ajsitoj campa Jahaza huan motehuijque inihuaya. 
<span class="verse" id="NU21_24">24&#160;</span>Pero nopa israelitame tatehuijque ica inimacheta huan tatanque. Huan inijuanti moaxcatijque ital Sehón cati pejqui ica nopa hueyat Arnón hasta nopa hueyat Jaboc. Quinequi quiijtos moaxcatijque ital Sehón hasta campa monepantía ica inintal nopa amonitame. Nopa amonitame quipixtoyaj inintal achi cuali yahualtzactoc que inintal nopa amorreos. </div>
<div class='p'>
<span class="verse" id="NU21_25">25&#160;</span>Huajca nopa israelitame moaxcatijque nochi nopa altepeme ten nopa amorreos huan pejque quitequihuíaj nopa hueyi altepet Hesbón huan nochi iranchos. 
<span class="verse" id="NU21_26">26&#160;</span>Hesbón eliyaya ialtepe Tanahuatijquet Sehón huan nopona mosehuijtoya para quinnahuatis nopa amorreos. Sehón quiichtequilijtoya nopa altepet nopa tanahuatijquet ten moabitame. Nojquiya Sehón quincuilijtoya nochi inintal nopa moabitame hasta nopa hueyat Arnón. 
<span class="verse" id="NU21_27">27&#160;</span>Huan se tajcuilojquet quiijcuilojtoya quenicatza Tanahuatijquet Sehón tatantoya. Quej ni quiijto: </div>
<div class='q'>“Xihualaca ipan altepet Hesbón. </div>
<div class='q'>Ma tijcualtalica para elis nopa altepet campa tanahuatis nopa hueyi Tanahuatijquet Sehón. </div>
<div class='q'>
<span class="verse" id="NU21_28">28&#160;</span>Sehón nochi quisosolo ica nopa tit cati pejqui ipan altepet Hesbón. </div>
<div class='q'>Quitamilti nochi hasta altepet Ar ipan tali Moab. </div>
<div class='q'>Quinmicti nochi huejhueyi tacame cati tanahuatiyayaj campa itoca Arnón. </div>
<div class='q'>
<span class="verse" id="NU21_29">29&#160;</span>¡Titeicnelti ta titali Moab! ¡Tipolijtoc! </div>
<div class='q'>¡Nojquiya nochi anQuemos ehuani! </div>
<div class='q'>Motelpocahua nochi cholojque, huan moichpocahua huetzque imaco nopa hueyi Tanahuatijquet Sehón. </div>
<div class='q'>
<span class="verse" id="NU21_30">30&#160;</span>Yaya quisosolojtoc nochi ipan altepet Hesbón huan hasta Dibón huan Nofa. </div>
<div class='q'>Huan nopa tit cati quipehualti yajqui hasta Medeba.” </div>
<div class='m'>Quej nopa quiijcuilo nopa tajcuilojquet. </div>
<div class='s'>Israelitame quitanque Tanahuatijquet Og ipan Basán </div>
<div class='r'>(Dt. 3:1-11) </div>
<div class='p'>
<span class="verse" id="NU21_31">31&#160;</span>Huajca nopa israelitame quitequihuijque cati eliyaya inintal nopa amorreos. 
<span class="verse" id="NU21_32">32&#160;</span>Huan ten nopona Moisés quintitanqui tacame ma quitachilitij ixtacatzi nopa altepet Jazer. Teipa nopa israelitame yajque huan moaxcatijque Jazer ihuaya nochi altepeme inechca, huan quinquixtijque nochi amorreos cati nopona itztoyaj. 
<span class="verse" id="NU21_33">33&#160;</span>Teipa yajque ipan altepet Basán, pero nopa hueyi Tanahuatijquet Og ipan Basán, motananqui ica nochi isoldados huan hualajqui quintehuico nopa israelitame campa altepet Edrei. 
<span class="verse" id="NU21_34">34&#160;</span>Huan TOTECO quiilhui Moisés: “¡Amo xiquimacasica Og! Na ya nijtalijtoc amomaco ica nochi isoldados huan nochi ital. Huan ta tijchihuilis san se quej tijchihuili Sehón, inintanahuatijca nopa amorreos cati itztoya ipan altepet Hesbón.” </div>
<div class='p'>
<span class="verse" id="NU21_35">35&#160;</span>Huajca quej ni nopa israelitame quimictijque Tanahuatijquet Og ihuaya itelpocahua huan nochi isoldados. Yon se amo quicajque itztoc huan moaxcatijque nochi inintal.  </div>
<div class='psalmlabel' id='NU22_0'> 22</div>
<div class='s'>Balac tatitanqui ma quinotzatij Balaam </div>
<div class='p'>
<span class="verse" id="NU22_1">1&#160;</span>Huan nopa israelitame sempa pejque nejnemij ipan iniojhui huan quiquetzque iniyoyoncalhua ipan nopa tamayamit ipan tali Moab iteno hueyat Jordán imelac altepet Jericó. </div>
<div class='p'>
<span class="verse" id="NU22_2">2&#160;</span>Huan Balac, icone Zipor, cati eliyaya inintanahuatijca nopa moabitame, quiitztoya nochi cati nopa israelitame quinchihuilijtoyaj nopa amorreos. 
<span class="verse" id="NU22_3">3&#160;</span>Huan nojquiya quiitayaya para nopa israelitame eliyayaj tahuel miyaqui, yeca yaya huan imasehualhua campa hueli ipan tali Moab tahuel majmajque ica inijuanti. 
<span class="verse" id="NU22_4">4&#160;</span>Huajca nopa moabitame quincamanalhuijque nopa huehue tacame ten Madián ehuani huan quinilhuijque: “Ne israelitame quitamiltise cati eltoc ipan total quej se huacax quitamicua sacat ipan se potrero.” </div>
<div class='p'>Huajca Tanahuatijquet Balac cati tanahuatiyaya ipan nopa tali Moab, 
<span class="verse" id="NU22_5">5&#160;</span>quintitanqui tacame ma quicamanalhuitij Balaam, se tachixquet cati eliyaya icone Beor. Balac itztoya ipan ichaj ipan altepet Petor nechca nopa hueyi hueyat Eufrates. Huan Balac quinequiyaya Balaam ma quipalehuiqui, huajca quinilhui nopa tacame ma quiilhuitij ni camanali: </div>
<div class='q'>“Hualajtoque tahuel miyaqui masehualme ten tali Egipto huan quiquetzaj iniyoyoncalhua campa hueli hasta quitamitzacuaj nochi tali, huan ama mochijtoque noixmelac. 
<span class="verse" id="NU22_6">6&#160;</span>Xihuala nimantzi huan techtelchihuiliqui ni masehualme, pampa inijuanti más tetique que tojuanti. Huelis quej nopa nihuelis niquintanis huan niquinquixtis ipan ni tali. Pampa cuali nijmati quema ta tijtiochihua se acajya, nelía quiselía se tatiochihuali huan quema ta tijtelchihua se acajya, nelía quiselía se tatelchihuali.” </div>
<div class='p'>
<span class="verse" id="NU22_7">7&#160;</span>Huajca nopa huehue tacame ten tali Moab huan Madián yajque ica tomi inimaco para quitaxtahuise para ma quintelchihuaqui. Huan quema ajsitoj campa Balaam, quiilhuijque nochi cati quinilhuijtoya ma quiilhuica. 
<span class="verse" id="NU22_8">8&#160;</span>Huan Balaam quinilhui: </div>
<div class='p'>―Ximocahuaca nica ni tayohua, huan nimechilhuis cati DIOS techilhuis ma nijchihua. </div>
<div class='p'>Huan nopa huehue tacame mocajque nopa tayohua ihuaya Balaam. 
<span class="verse" id="NU22_9">9&#160;</span>Huan Toteco quinojnotzqui Balaam, huan quitatzintoquili: </div>
<div class='p'>―¿Ajquiya ne tacame cati itztoque mohuaya? </div>
<div class='p'>
<span class="verse" id="NU22_10">10&#160;</span>Huan Balaam quinanquili: </div>
<div class='p'>―Balac, icone Zipor, cati tanahuatía ipan tali Moab quintitantoc para ma technotzaquij. 
<span class="verse" id="NU22_11">11&#160;</span>Quiijtohuaj hualajtoque tahuel miyac masehualme ten tali Egipto huan quiquetzaj iniyoyoncalhua campa hueli hasta quitamitzacuaj nochi tali, huan ama mochantalijtoque iixmelac. Quinequi ma niya nimantzi huan ma niquintelchihua nopa masehualme para huelis quintanis huan quinquixtis. </div>
<div class='p'>
<span class="verse" id="NU22_12">12&#160;</span>Huajca Toteco quiilhui Balaam: </div>
<div class='p'>―Amo xiya inihuaya, yon amo xiquintelchihua nopa masehualme, pampa na niquintiochijtoc. </div>
<div class='p'>
<span class="verse" id="NU22_13">13&#160;</span>Huajca ica ijnaloc Balaam mijquejqui huan quinilhui nopa tacame cati Balac quintitantoya: </div>
<div class='p'>―Xitacuepilica ipan amotal, pampa TOTECO amo nechcahuilía ma niya amohuaya. </div>
<div class='p'>
<span class="verse" id="NU22_14">14&#160;</span>Huajca nopa tayacanani ten tali Moab tacuepilijque campa itztoya inintanahuatijca Balac, huan quiilhuijque: </div>
<div class='p'>―Balaam amo quinejqui hualas tohuaya. </div>
<div class='p'>
<span class="verse" id="NU22_15">15&#160;</span>Pero Balac sempa quintitanqui achi más tacame cati achi más quipiyayayaj tatepanitacayot que nopa cati achtohui yajque. 
<span class="verse" id="NU22_16">16&#160;</span>Huan yajque quiitatoj Balaam huan quiilhuijque: </div>
<div class='q'>“Balac, icone Zipor, techtitantoc. Chicahuac mitztajtanía xijchihuili se favor huan xiya xijpalehuiti. Amo xijchiya. 
<span class="verse" id="NU22_17">17&#160;</span>Quiijtohua mitzmacas huejhueyi tatepanitacayot huan nochi cati tahuel patiyo cati tijtajtanis. San xijchihua se favor huan xiya, huan xiquintelchihuati nopa masehualme.” </div>
<div class='p'>
<span class="verse" id="NU22_18">18&#160;</span>Pero Balaam quinnanquili: </div>
<div class='p'>―Masque Balac techmacasquía ichaj temitoc ica oro huan plata, na amo hueli nijchihuas se tamanti, yon cati hueyi, yon cati pisiltzi, cati TOTECO amo nechcahuilis ma nijchihua. 
<span class="verse" id="NU22_19">19&#160;</span>Pero ximochiyaca. Ximocahuaca nica ni tayohua huan niquitas sinta TOTECO techilhuis seyoc tamanti. </div>
<div class='p'>
<span class="verse" id="NU22_20">20&#160;</span>Huan ica tayohua Toteco Dios monexti campa itztoya Balaam huan quiilhui: </div>
<div class='p'>―Pampa nopa tacame hualajtoque para mitzcuiquij, ximijquehua huan xiya inihuaya. Pero san tijchihuas cati na nimitzilhuis. </div>
<div class='s'>Balaam mopanti ihuaya iilhuicac ejca TOTECO </div>
<div class='p'>
<span class="verse" id="NU22_21">21&#160;</span>Huajca tonili Balaam mijquejqui cualca, huan quipejpechti iburro huan yajqui inihuaya nopa moabitame. </div>
<div class='p'>
<span class="verse" id="NU22_22">22&#160;</span>Pero Toteco Dios cualanqui ihuaya Balaam pampa yahuiyaya inihuaya. Huajca quema Balaam nejnentiyahuiyaya burrojtipa huan ihuaya yahuiyayaj ome itequipanojcahua, hualajqui iilhuicac ejca TOTECO, huan motajcoquetzqui ipan iojhui para amo panos. 
<span class="verse" id="NU22_23">23&#160;</span>Huan quema nopa burro quiitac iilhuicac ejca TOTECO ica se macheta imaco, moicancuetqui huan calajqui ipan se mili. Huan Balaam quihuitejqui iburro hasta sempa pejqui nejnemi ipan iojhui. 
<span class="verse" id="NU22_24">24&#160;</span>Huan teipa iilhuicac ejca TOTECO motajcoquetzqui ipan ojti campa tatzocopilca ipan nopa xocomeca mili huan nochi oncac quipiyayaya tepamit. 
<span class="verse" id="NU22_25">25&#160;</span>Huan quema nopa burro quiitac iilhuicac ejca TOTECO, momajmati huan mopepecho ipan se tepamit, huan quimetzcuapitztac Balaam Huajca Balaam sempa quihuitejqui nopa burro. 
<span class="verse" id="NU22_26">26&#160;</span>Huan teipa iilhuicac ejca TOTECO sempa quisqui huan quiyacanqui Balaam, huan moquetzqui campa nelía tatzocopilca huan amo cana hueliyaya panos nopa burro. 
<span class="verse" id="NU22_27">27&#160;</span>Huan quema nopa burro quiitac iilhuicac ejca TOTECO, motejqui talchi. Huajca Balaam tahuel cualanqui, huan chicahuac quihuitejqui ica icuatopil. 
<span class="verse" id="NU22_28">28&#160;</span>Huan ipan nopa talojtzi TOTECO quichijqui para nopa burro ma camanalti, huan ma quiilhui Balaam: </div>
<div class='p'>―¿Taya nimitzchihuilijtoc para eyi huelta techhuitectoc? </div>
<div class='p'>
<span class="verse" id="NU22_29">29&#160;</span>Huan Balaam quinanquili: </div>
<div class='p'>―Techpinahualtijtoc. Sinta nijpiyasquía se macheta nomaco, amantzi nimitzmictisquía. </div>
<div class='p'>
<span class="verse" id="NU22_30">30&#160;</span>Huajca nopa burro quiilhui: </div>
<div class='p'>―¡Ximoilhui! Nimoburro cati nochipa ipan titejco, ¿huelis quej ni nimitzchihuilijtoc nochipa? </div>
<div class='p'>Huan Balaam quiijto: </div>
<div class='p'>―¡Amo, amo quema! </div>
<div class='p'>
<span class="verse" id="NU22_31">31&#160;</span>Huajca TOTECO quichijqui para Balaam ma quiita iilhuicac ejca cati mosehuijtoya tajco ojti ica se macheta imaco. Huan Balaam motancuaquetzqui hasta moixtaltenamijqui. 
<span class="verse" id="NU22_32">32&#160;</span>Pero iilhuicac ejca TOTECO quiilhui: </div>
<div class='p'>―¿Para ten tijhuitejqui eyi huelta moburro? Na nihualajtoc para nimitzojtzacuas, pampa campa tiya amo techpactía. 
<span class="verse" id="NU22_33">33&#160;</span>Ni burro techitac huan yeca mochicoquixti eyi huelta. Sinta amo moquetztosquía moburro, melahuac na nimitzmictijtosquía, huan ya nijcajtosquía moburro ma itzto. </div>
<div class='p'>
<span class="verse" id="NU22_34">34&#160;</span>Huan nopa tachixquet Balaam quiilhui iilhuicac ejca TOTECO: </div>
<div class='p'>―Nitajtacolchijtoc. Amo nijmatiyaya sinta ta techojtzacuayaya. Sinta amo mitzpactía para ma niya, nitacuepilis. </div>
<div class='p'>
<span class="verse" id="NU22_35">35&#160;</span>Pero iilhuicac ejca TOTECO quinanquili: </div>
<div class='p'>―Hueli tiyas inihuaya nopa tacame, pero san tiquijtos cati na nimitzilhuis. </div>
<div class='s'>Balac quiseli Balaam </div>
<div class='p'>Huajca Balaam yajqui inihuaya nopa tayacanani cati Balac quintitantoya. 
<span class="verse" id="NU22_36">36&#160;</span>Huan quema Tanahuatijquet Balac quimatqui para hualayaya Balaam, yajqui quiselito ipan se altepet cati eltoya nechca nopa hueyat Arnón campa tali Moab monepantía ica seyoc tali. 
<span class="verse" id="NU22_37">37&#160;</span>Huan Tanahuatijquet Balac quiilhui: </div>
<div class='p'>―Na nitatitanqui para ma mitzilhuitij xihuala nimantzi. ¿Para ten amo tijnequiyaya tihualas hasta ama? ¿Timoilhuiyaya para amo nihuelis nimitzmacas cati nimitzilhui? </div>
<div class='p'>
<span class="verse" id="NU22_38">38&#160;</span>Huan Balaam quinanquili: </div>
<div class='p'>―Ama nimitzitaco. Pero amo hueli niquijtos san ten hueli camanali. San niquijtos nopa camanali cati Toteco techilhuis. </div>
<div class='p'>
<span class="verse" id="NU22_39">39&#160;</span>Huan Balaam yajqui ihuaya Tanahuatijquet Balac hasta Quiriat Huzot. 
<span class="verse" id="NU22_40">40&#160;</span>Huan nopona Tanahuatijquet Balac tanahuati ma quinmictica huacaxme huan borregojme huan ma quintencahuilica Balaam ihuaya nopa tayacanani cati itztoyaj ihuaya. </div>
<div class='p'>
<span class="verse" id="NU22_41">41&#160;</span>Huan tonili ica ijnaloc, Tanahuatijquet Balac quihuicac Balaam hasta itzonco tepet Ramot Baal para ma quintachili nochi nopa israelitame cati quiquetztoyaj iniyoyoncalhua campa hueli tatzinta ipan tamayamit.  </div>
<div class='psalmlabel' id='NU23_0'> 23</div>
<div class='s'>Balaam camanalti camanali ten Toteco </div>
<div class='p'>
<span class="verse" id="NU23_1">1&#160;</span>Huajca Balaam quiilhui Tanahuatijquet Balac: </div>
<div class='p'>―Techchihuili nica chicome taixpame, huan techcualtalili chicome becerros huan chicome borregojme. </div>
<div class='p'>
<span class="verse" id="NU23_2">2&#160;</span>Huan Tanahuatijquet Balac quichijqui senquisa quej Balaam quinahuatijtoya. Huan ipan sesen taixpamit quitencahuilijque se becerro huan se borrego. </div>
<div class='p'>
<span class="verse" id="NU23_3">3&#160;</span>Huan teipa nopa tachixquet Balaam quiilhui Balac: </div>
<div class='p'>―Ximocahua nica ica motacajcahualis tatatili huan na niyas nepa para niquitas sinta TOTECO technamiquiqui. Teipa nimitzilhuis cati ya techilhuis para ma nimitzilhui. </div>
<div class='s'>Balaam quintiochijqui nopa israelitame </div>
<div class='p'>Huajca Balaam yajqui ipan se piltepetzi cati amo teno quipiya, 
<span class="verse" id="NU23_4">4&#160;</span>huan Toteco hualajqui quinamiquico huan quiilhui: </div>
<div class='p'>―Na nijcualtalijtoc chicome taixpamit huan ipan sesen taixpamit nimitztencahuilijtoc se becerro huan se borrego. </div>
<div class='p'>
<span class="verse" id="NU23_5">5&#160;</span>Huajca TOTECO quimacac Balaam nopa camanali cati quinequiyaya ma quiijto, huan quiilhui: </div>
<div class='p'>―Xitacuepili campa itztoc Tanahuatijquet Balac huan xiquijto nochi senquisa quej nimitzilhuijtoc. </div>
<div class='p'>
<span class="verse" id="NU23_6">6&#160;</span>Huan Balaam mocuetqui huan quipantico Tanahuatijquet Balac ijcatoc nechca nopa tacajcahualisti cati quitatijtoya. Huan ihuaya itztoyaj nochi nopa tayacanani ten nopa tali Moab. 
<span class="verse" id="NU23_7">7&#160;</span>Huajca Balaam quiijto ni camanali: </div>
<div class='q'>“Techchijtoc ma nihuala nica nopa hueyi Tanahuatijquet Balac ipan ni tali Moab. </div>
<div class='q'>Huan nihualajtoc ten nopa tepeme ipan tali Aram ica campa quisa tonati. </div>
<div class='q'>‘Xihuala’, yaya techilhui, ‘xiquintelchihuaqui ni israelitame. </div>
<div class='q'>Xijcahua mocualancayo ma tejco ica inijuanti para ma ininpanti cati fiero.’ </div>
<div class='q'>
<span class="verse" id="NU23_8">8&#160;</span>Pero amo hueli niquintelchihuas sinta Toteco amo quintelchijtoc. </div>
<div class='q'>Amo hueli niquincualancaitas cati TOTECO amo quincualancaita. </div>
<div class='q'>
<span class="verse" id="NU23_9">9&#160;</span>Niquinita ten nica itzonco ni hueyi tepet. </div>
<div class='q'>Nojquiya niquintachilía piltepetzitzi. </div>
<div class='q'>Niquinita para moiyocatalijtoque ten sequinoc. </div>
<div class='q'>Inijuanti seyoc tamanti masehualme. </div>
<div class='q'>Amo quej sequinoc taltipac ehuani. </div>
<div class='q'>
<span class="verse" id="NU23_10">10&#160;</span>Tahuel miyaqui inijuanti hasta itztoque quej taltepocti. </div>
<div class='q'>Amo aqui hueli quinpohua. </div>
<div class='q'>Yon se amo hueli quimatis quesqui itztoque. </div>
<div class='q'>Nipaquisquía sinta nimiquisquía xitahuac iixpa TOTECO quej inijuanti. </div>
<div class='q'>Ma nimiqui ica nopa tatiochihualisti cati se israelita quipiya.” </div>
<div class='p'>
<span class="verse" id="NU23_11">11&#160;</span>Huajca nopa Tanahuatijquet Balac quiilhui Balaam: </div>
<div class='p'>―¿Taya tijchijtoc? Na nimitzhualicac para xiquintelchihua nocualancaitacahua, huan ta tiquintiochijtoc. </div>
<div class='s'>Sempa Balaam camanalti camanali ten TOTECO </div>
<div class='p'>
<span class="verse" id="NU23_12">12&#160;</span>Huan Balaam quinanquili: </div>
<div class='p'>―Monequi san niquijtos cati TOTECO techilhuis. </div>
<div class='p'>
<span class="verse" id="NU23_13">13&#160;</span>Huajca Tanahuatijquet Balac quiilhui Balaam: </div>
<div class='p'>―Xihuala nohuaya huan ma tiyaca sejcoyoc. Huan ten nopona hueli tiquitas san se achi ten nochi nopa miyaqui israelitame. Ten nopona huelis tiquintelchihuas san se achi ten inijuanti. </div>
<div class='p'>
<span class="verse" id="NU23_14">14&#160;</span>Huajca Tanahuatijquet Balac quihuicac Balaam ipan se mili campa itoca Zofim itzonco nopa tepet Pisga, huan nopona quichijqui chicome taixpamit huan quitencajqui se becerro huan se borrego ipan sesen taixpamit. 
<span class="verse" id="NU23_15">15&#160;</span>Huajca nopona Balaam quiilhui Tanahuatijquet Balac: </div>
<div class='p'>―Ximocahua nica nechca motacajcahualis tatatili huan na niquitati Toteco Dios nopona. </div>
<div class='p'>
<span class="verse" id="NU23_16">16&#160;</span>Huan TOTECO quinamiquico Balaam huan quimacac nopa camanali cati quinequiyaya ma quiijto. Huan nojquiya quiilhui: </div>
<div class='p'>―Xitacuepili campa itztoc Tanahuatijquet Balac huan xiquilhui cati na nimitzilhuijtoc. </div>
<div class='p'>
<span class="verse" id="NU23_17">17&#160;</span>Huan Balaam tacuepili huan quiitac Balac ijcatoc nechca nopa tacajcahualisti tatatili, huan ihuaya itztoyaj nopa tayacanani ten tali Moab. Huan Tanahuatijquet Balac quitatzintoquili: </div>
<div class='p'>―¿Taya mitzilhuijtoc DIOS? </div>
<div class='p'>
<span class="verse" id="NU23_18">18&#160;</span>Huajca Balaam sempa pejqui camanalti huan quiijto ni camanali: </div>
<div class='q'>“¡Tanahuatijquet Balac, ta cati tiicone Zipor, </div>
<div class='q'>cuali techtacaquili! </div>
<div class='q'>
<span class="verse" id="NU23_19">19&#160;</span>Toteco amo itztoc quej titacame. </div>
<div class='q'>Yaya amo istacati. </div>
<div class='q'>Yon amo moyolpata quej se tacat. </div>
<div class='q'>Cati yaya quiijtohua para oncas, ya nopa oncas. </div>
<div class='q'>Cati yaya quitencahua, ya nopa quichihua. </div>
<div class='q'>
<span class="verse" id="NU23_20">20&#160;</span>Technahuatijtoc ma niquintiochihua ni masehualme. </div>
<div class='q'>Huan pampa yaya ya quintiochijtoc, </div>
<div class='q'>amo hueli na niquijtos para amo. </div>
<div class='q'>
<span class="verse" id="NU23_21">21&#160;</span>TOTECO amo quipantía tajtacoli ipan ni israelitame. </div>
<div class='q'>Inijuanti cati iteipan ixhuihua Jacob. </div>
<div class='q'>Amo hualas tequipacholi ipan inijuanti pampa TOTECO cati inintata quihueyichijqui itztoc inihuaya. </div>
<div class='q'>Yeca inijuanti tzajtzij ica paquilisti, </div>
<div class='q'>pampa tahuel hueyi inintanahuatijca cati inihuaya yahui. </div>
<div class='q'>
<span class="verse" id="NU23_22">22&#160;</span>Quej se hueyi toro quipiya icuacua, </div>
<div class='q'>ni masehualme quipiyaj TOTECO quej ininchicahualis, yaya cati quinquixti ipan tali Egipto. </div>
<div class='q'>
<span class="verse" id="NU23_23">23&#160;</span>Amo aqui hueli quintelchihuas ni iteipan ixhuihua Jacob. </div>
<div class='q'>Ni israelitame amo teno huelis quinchihuilis se tenahualhuijquet. </div>
<div class='q'>Nochi quiijtohuaj: </div>
<div class='q'>‘Toteco Dios quinchihuilijtoc huejhueyi tamanti.’ </div>
<div class='q'>
<span class="verse" id="NU23_24">24&#160;</span>Ni masehualme motananaj huan temajmatíaj, </div>
<div class='q'>quej se tecuani cati amo mosiyajquetza, </div>
<div class='q'>hasta quicuas cati moitzquilijtoc, </div>
<div class='q'>huan quiis ieso cati momictilijtoc.” </div>
<div class='p'>
<span class="verse" id="NU23_25">25&#160;</span>Huajca Tanahuatijquet Balac quiilhui Balaam: </div>
<div class='p'>―Masque amo hueli tiquintelchihuas, amo xiquintiochihua. </div>
<div class='p'>
<span class="verse" id="NU23_26">26&#160;</span>Pero Balaam quinanquili: </div>
<div class='p'>―¿Amo nimitzilhui para na san niquijtos cati TOTECO techilhui? </div>
<div class='p'>
<span class="verse" id="NU23_27">27&#160;</span>Huajca Tanahuatijquet Balac quiilhui: </div>
<div class='p'>―Techchihuili se favor, xihuala nohuaya huan nimitzhuicas sejcoyoc. Huelis ten nopona Toteco mitzcahuilis xiquintelchihua. </div>
<div class='p'>
<span class="verse" id="NU23_28">28&#160;</span>Huan Balac quihuicac Balaam hasta itzonco nopa hueyi tepet Peor campa nesiyaya nochi nopa huactoc tali cati eltoya tatzinta. 
<span class="verse" id="NU23_29">29&#160;</span>Huan nopona Balaam quiilhui Tanahuatijquet Balac: </div>
<div class='p'>―Techchihuili nica chicome taixpamit, huan xiquinsencahua chicome becerros huan chicome borregojme quej tacajcahualisti. </div>
<div class='p'>
<span class="verse" id="NU23_30">30&#160;</span>Huajca Tanahuatijquet Balac quichijqui nochi senquisa quej quinahuati Balaam Huan ipan sesen nopa taixpamit quitencajqui se becerro huan se borrego.  </div>
<div class='psalmlabel' id='NU24_0'> 24</div>
<div class='p'>
<span class="verse" id="NU24_1">1&#160;</span>Huajca Balaam ya quiitztoya para san tapic se masehuali quintelchihuas israelitame pampa TOTECO quinequiyaya quintiochihuas. Yeca Balaam ayecmo yajqui para quichihuas quej se tenahualhuijquet. Yajqui xitahuac campa huelqui tachiyas imelac ipan nopa huactoc tali huan quinitac nopa israelitame. 
<span class="verse" id="NU24_2">2&#160;</span>Huan quema Balaam tachixqui huan quinitac nochi nopa israelitame cati quiquetztoyaj iniyoyoncalhua ica pamit, sese ica ihueyi familia imasehualhua, nimantzi Itonaltzi Toteco Dios motali ipan ya, 
<span class="verse" id="NU24_3">3&#160;</span>huan pejqui quiijtohua ni camanali: </div>
<div class='q'>“Ya ni nopa camanali cati niBalaam, niicone Beor, nijhualica. </div>
<div class='q'>Na nise tacat cati cuali hueli niquita cati ininpantis ni israelitame. </div>
<div class='q'>
<span class="verse" id="NU24_4">4&#160;</span>Nijcactoc icamanal Toteco cati quipiya nochi chicahualisti, huan niquitztoc para yaya cati quipiya nochi chicahualisti huan cati technextilijtoc. </div>
<div class='q'>Huan quema nihuetzqui iixpa, techtapohuili noixteyol huan nochi nijmachili. </div>
<div class='q'>Huajca ya ni cati techilhui para ininpantis: </div>
<div class='q'>
<span class="verse" id="NU24_5">5&#160;</span>Nelía paquij iteipan ixhuihua Jacob por nopa tatiochihualisti cati quinchiya. </div>
<div class='q'>Tayejyectzi elis campa ininchajchaj israelitame huan nopona oncas paquilisti. </div>
<div class='q'>
<span class="verse" id="NU24_6">6&#160;</span>Niquita para momoyajtoc ininchajchaj campa hueli ipan huejhueyi tamayamit campa xoxohuic sacapetat. </div>
<div class='q'>Nesi quej se hueyi xochimili cati tahuel yejyectzi huan cati nochi temaca pampa eltoc atenti. </div>
<div class='q'>Nesi quej se mili ten áloes cati TOTECO quintoctoc. </div>
<div class='q'>Itztoque quej miyac tiocuame cati tatocti atenti. </div>
<div class='q'>
<span class="verse" id="NU24_7">7&#160;</span>Miyac at quipiyase israelitame hasta mocahuas. </div>
<div class='q'>Quipiyase at para quiatequise inintatochui. </div>
<div class='q'>Quipiyase inintanahuatijca cati más hueyi que nochi totanahuatijcahua. </div>
<div class='q'>Huan tahuel hueyi elis itanahuatil. </div>
<div class='q'>
<span class="verse" id="NU24_8">8&#160;</span>Toteco Dios cati quinquixti ipan tali Egipto itztoc inihuaya. </div>
<div class='q'>Yaya ininchicahualis quej se hueyi toro quipiya huejhueyi icuacua. </div>
<div class='q'>TOTECO quintzontamiltilis nochi masehualme ipan nochi talme cati quincualancaitaj. </div>
<div class='q'>Quena, quinpostequilis iniomiyo, huan quinmictis ica cuataminti. </div>
<div class='q'>
<span class="verse" id="NU24_9">9&#160;</span>Nopa israelitame itztoque quej se tecuani cati motectoc para mosiyajquetzas, </div>
<div class='q'>huan amo aqui motemaca para quiixitis. ¡TOTECO quintiochihuas cati amechtiochihuaj, anisraelitame, </div>
<div class='q'>huan quintelchihuas nochi cati amechtelchihuaj!” </div>
<div class='s'>Más icamanal Balaam </div>
<div class='p'>
<span class="verse" id="NU24_10">10&#160;</span>Huajca quema Tanahuatijquet Balac quicajqui nopa camanali cati Balaam quiijto, tahuel cualanqui ica ya, huan momatejtejtzonqui huan quiilhui: </div>
<div class='p'>―Na nimitznotzqui para xiquintelchihua nocualancaitacahua, huan ta hasta eyi huelta tiquintiochijtoc. 
<span class="verse" id="NU24_11">11&#160;</span>¡Xiquisa nica! Na nijnequiyaya nimitzmacas miyac tamanti cati tahuel patiyo, pero Toteco amo quinejqui ma nimitzmaca. </div>
<div class='p'>
<span class="verse" id="NU24_12">12&#160;</span>Huan Balaam quiilhui Tanahuatijquet Balac: </div>
<div class='p'>―Achtohui niquinilhui nopa tacame cati techtitanili 
<span class="verse" id="NU24_13">13&#160;</span>para masque Tanahuatijquet Balac techmacasquía ichaj temitoc ica oro huan plata, amo hueli niquixpanos cati techilhuía TOTECO. Amo teno cati cuali, yon cati amo cuali niquijtos san pampa na nijnequi niquijtos. San cati TOTECO techilhuía, ya nopa niquijtos. ¿Amo quej nopa niquinilhui? 
<span class="verse" id="NU24_14">14&#160;</span>Huan ama, quena, nitacuepilis notal, pero achtohui nimitzilhuis cati ni israelitame quinchihuilise amomasehualhua teipa. </div>
<div class='s'>Itamiya icamanal Balaam </div>
<div class='p'>
<span class="verse" id="NU24_15">15&#160;</span>Huajca Balaam sempa camanaltic quej se tachixquet huan quiijto ni camanali: </div>
<div class='q'>“Ya ni nocamanal niBalaam, niicone Beor. </div>
<div class='q'>Ama cuali niquita cati huala. </div>
<div class='q'>
<span class="verse" id="NU24_16">16&#160;</span>Nicamanaltis na cati nijcactoc icamanal TOTECO. </div>
<div class='q'>Quena, Toteco cati más hueyi techmachiltijtoc ni cati ya quimati. </div>
<div class='q'>Niquitztoc ya cati quipiya nochi chicahualisti, </div>
<div class='q'>huan ya ni cati technextilijtoc. </div>
<div class='q'>
<span class="verse" id="NU24_17">17&#160;</span>Niquita se cati amo aqui ama. </div>
<div class='q'>Yaya cati nijtachilía nopona hasta tahuel huejca, </div>
<div class='q'>yaya hualas teipa. </div>
<div class='q'>Monextis se sitali cati hualas ten iteipan ixhuihua Jacob. </div>
<div class='q'>Yaya elis se hueyi Tanahuatijquet cati motananas ipan ni israelitame. </div>
<div class='q'>Quintzonpechis Moab ehuani. </div>
<div class='q'>Quintamiltis iteipan ixhuihua Set. </div>
<div class='q'>
<span class="verse" id="NU24_18">18&#160;</span>Israelitame quitanise nopa tali Edom huan Seir. </div>
<div class='q'>Quena, moaxcatise inintal inincualancaitacahua. </div>
<div class='q'>Quichihuase huejhueyi tamanti cati temajmatise. </div>
<div class='q'>
<span class="verse" id="NU24_19">19&#160;</span>Se tanahuatijquet quisas ipan iteipan ixhuihua Jacob, </div>
<div class='q'>huan quintzontamiltis nochi cati mocahuaj ipan altepeme ipan tali Edom.” </div>
<div class='p'>
<span class="verse" id="NU24_20">20&#160;</span>Teipa Balaam quitachili ininchajchaj iteipan ixhuihua Amalec, huan sempa camanaltic quej se tachixquet huan quiijto ni camanali: </div>
<div class='q'>“Imasehualhua Amalec hualahuij ten huejcajquiya, </div>
<div class='q'>pero se tonali amo teno mocahuas, tamisosolihuis.” </div>
<div class='p'>
<span class="verse" id="NU24_21">21&#160;</span>Huan Balaam nojquiya quintachili campa ininchajchaj nopa quenitame, huan sempa camanaltic quej se tachixquet huan quiijto ni camanali: </div>
<div class='q'>“Amojuanti anceneos, cuajcuali campa anmomanahuíaj. </div>
<div class='q'>Anitztoque temachti quej se totot </div>
<div class='q'>ica itepasol huejcapa campa huejhueyi tet. </div>
<div class='q'>
<span class="verse" id="NU24_22">22&#160;</span>Pero amechsosolose nopa soldados ten tali Asiria, </div>
<div class='q'>huan amechhuicase anilpitoque.” </div>
<div class='p'>
<span class="verse" id="NU24_23">23&#160;</span>Teipa Balaam quitamilti icamanal huan quiijto: </div>
<div class='q'>“¡Ay! ¿Ajquiya noja huelis itztos quema Toteco Dios quichihuas ni tamanti? </div>
<div class='q'>
<span class="verse" id="NU24_24">24&#160;</span>Huejhueyi cuaacalme quiixcotonase hueyi at huan hualase ica tacame ten tali Chipre, </div>
<div class='q'>huan quema inijuanti tacuepilise, quicajtehuase tali Asiria huan Heber tami sosolijtoc.” </div>
<div class='p'>
<span class="verse" id="NU24_25">25&#160;</span>Huan quema Balaam tantoya quiijtohua ni camanali, quisqui huan tacuepili ichaj. Huan Tanahuatijquet Balac nojquiya quistejqui.  </div>
<div class='psalmlabel' id='NU25_0'> 25</div>
<div class='s'>Israelitame quihueyichijque Baal Peor </div>
<div class='p'>
<span class="verse" id="NU25_1">1&#160;</span>Huan quema nopa israelitame noja mocahuayayaj ipan Sitim, sequij israelita tacame pejque ten hueli quichihuaj ica moabita sihuame, 
<span class="verse" id="NU25_2">2&#160;</span>pampa nopa moabita sihuame quinnotzayayaj ma yaca campa tacuayayaj huan quintacajcahuiliyayaj inintaixcopincayohua. Huan nopa israelitame pejque tacuaj ipan nopa tacualisti huan pejque quihueyichihuaj inintaixcopincayohua. 
<span class="verse" id="NU25_3">3&#160;</span>Huajca quej nopa mosejcotilijque ica nopa teteyot Baal Peor. Huan TOTECO tahuel cualanqui ica inijuanti. 
<span class="verse" id="NU25_4">4&#160;</span>Huajca TOTECO quiilhui Moisés: </div>
<div class='p'>―Xiquinsentili nochi cati tayacanaj ipan ni tamanti huan xiquinmicti miyacapa. Huan teipa xiquincuapilo ipan cuahuit cati huejcapantic para nochi quinitase. Quej nopa sehuis nocualancayo ica ni israelitame. </div>
<div class='p'>
<span class="verse" id="NU25_5">5&#160;</span>Huajca Moisés quinnahuati nopa jueces ten nopa israelitame, huan quinilhui: </div>
<div class='p'>―Nochi amojuanti xiquinmictitij nochi amoteixmatcahua cati mosejcotilijtoque ica nopa taixcopincayot Baal Peor. </div>
<div class='p'>
<span class="verse" id="NU25_6">6&#160;</span>Huan quema Moisés noja camanaltiyaya, se israelita tacat panoc iixpa cati quihualicayaya se sihuat madianita hasta ipan ichaj. Huan nojquiya panoque iniixpa nochi nopa israelitame cati mosentilijtoyaj huan chocayayaj iixpa TOTECO nopona nechca icalte nopa yoyon tiopamit campa TOTECO mopantiyaya inihuaya. 
<span class="verse" id="NU25_7">7&#160;</span>Huan quema quiitac nopa tamanti Finees, icone Eleazar huan iixhui totajtzi Aarón, moquetzqui huan quistihuetzqui ten nopa tasentili. Huan quicuic se tepos choso, 
<span class="verse" id="NU25_8">8&#160;</span>huan quitoquilijtiyajqui nopa israelita tacat ipan ichaj ten yoyomit campa quihuicatoya nopa sihuat huan quisentapalpanoc itacayo nopa israelita tacat huan nopa sihuat ica icuachoso. Huan quej nopa tanqui nopa cocolisti cati TOTECO quititantoya para quinmictis israelitame por inintajtacol ica nopa teteyot Baal Peor, 
<span class="verse" id="NU25_9">9&#160;</span>pero ya mictoyaj 24 mil israelitame. </div>
<div class='p'>
<span class="verse" id="NU25_10">10&#160;</span>Huan teipa TOTECO quiilhui Moisés: </div>
<div class='p'>
<span class="verse" id="NU25_11">11&#160;</span>―Finees, icone Eleazar huan iixhui nopa mijcatzi totajtzi Aarón, quichijqui para ma sehui nocualancayo ica ni israelitame, pampa ya quitasomatqui notatepanitacayo iniixpa israelitame quej na nijtasomati. Huan tahuel cualanqui ica inijuanti pampa quicualancaitac cati fiero quichihuayayaj inijuanti huan yeca amo quincahuili itztose. Huajca por ya, amo niquintzontamiltis nochi israelitame quej nijchihuasnequiyaya. 
<span class="verse" id="NU25_12">12&#160;</span>Huajca xiquilhui Finees para ama na nijchihuas se camanali ihuaya para nochipa tijpiyase tayoltalili. 
<span class="verse" id="NU25_13">13&#160;</span>Huan nitayolmelahua para yaya ihuaya nochi itelpocahua elise totajtzitzi para nochipa, pampa ica icualancayo huan ica cati quichijqui, quitasomatqui notatepanitacayo, niiTeco. Huan ica ya nopa techixtzacuili inintajtacolhua ni israelitame. </div>
<div class='p'>
<span class="verse" id="NU25_14">14&#160;</span>Huan itoca nopa tacat israelita cati quichosojhuijque ihuaya nopa sihuat madianita eliyaya Zimri, icone Salu. Huan eliyaya se tayacanquet ten se familia ipan nopa hueyi familia Simeón. 
<span class="verse" id="NU25_15">15&#160;</span>Huan nopa sihuat madianita itoca eliyaya Cozbi huan elqui iichpoca Zur, se tayacanquet ipan se hueyi familia ipan tali Madián. </div>
<div class='p'>
<span class="verse" id="NU25_16">16&#160;</span>Teipa TOTECO quiilhui Moisés: </div>
<div class='p'>
<span class="verse" id="NU25_17">17&#160;</span>―Ama monequi xiquinitaca nopa madianitame quej amocualancaitacahua huan xiquinmictica. 
<span class="verse" id="NU25_18">18&#160;</span>Pampa inijuanti amechitaque quej inincualancaitacahua quema ica miyac tamanti amechcajcayajque para xijhueyichihuaca inintaixcopincayo Baal Peor. Nesiyaya quej amechcajcayahuasnequiyayaj quema hualajqui iniicni Cozbi, iichpoca nopa tayacanquet ten Madián. Quimictijque Cozbi ica se cuachoso cati huehueyac ipan nopa tonali quema nijtitanqui nopa cocolisti ma temicti pampa anquihueyichijtoyaj Baal Peor.  </div>
<div class='psalmlabel' id='NU26_0'> 26</div>
<div class='s'>Se yancuic censo quema panotoc 40 xihuit </div>
<div class='p'>
<span class="verse" id="NU26_1">1&#160;</span>Quema ya panotoya nopa hueyi miquisti, TOTECO quincamanalhui Moisés huan Eleazar cati elqui icone nopa mijcatzi totajtzi Aarón huan quinilhui: </div>
<div class='p'>
<span class="verse" id="NU26_2">2&#160;</span>“Xijtananaca se censo ten nochi israelita tacame cati quiaxitijtoque 20 xihuit huan hueli yahuij ipan tatehuilisti. Xiquijcuiloca itoca sese itata huan cati ihueyi familia para tijmatis quesqui itztoque.” </div>
<div class='p'>
<span class="verse" id="NU26_3">3&#160;</span>Ipan nopa tonali nopa israelitame itztoyaj ipan nopa hueyi tamayamit ipan tali Moab nechca nopa hueyat Jordán imelac altepet Jericó. Huan Moisés huan Eleazar, nopa hueyi totajtzi, quinnotzqui nopa tayacanani ten israelitame huan quej TOTECO quinilhuijtoya, quinilhui para 
<span class="verse" id="NU26_4">4&#160;</span>ma moijcuiloca nochi tacame cati quiaxitijtoque 20 xihuit para huejcapa cati huelij yahuij ipan tatehuilisti quej TOTECO tanahuatijtoc. </div>
<div class='p'>Huajca quinpojque quesqui tacame itztoyaj ipan sesen hueyi familia ipan nopa hueyi tasentili ten nopa masehualme cati achtohui pejque ipan tali Egipto huan ya ni cati quipantijque. </div>
<div class='s'>Tatehuijca tacame ipan hueyi familia Rubén </div>
<div class='p'>
<span class="verse" id="NU26_5">5&#160;</span>Rubén, iachtohui cone Israel, huejcajquiya quinpixqui nahui itelpocahua: Enoc, Falú, Hezrón huan Carmi. Huan ininteipan ixhuihua sesen ten ni tacame mochijque familias cati huejhueyi. </div>
<div class='q'>Iteipan ixhuihua Enoc mochijque nopa enoquitame. </div>
<div class='q'>Iteipan ixhuihua Falú mochijque nopa faluitame. </div>
<div class='q'>
<span class="verse" id="NU26_6">6&#160;</span>Iteipan ixhuihua Hezrón mochijque nopa hezronitame. </div>
<div class='q'>Iteipan ixhuihua Carmi mochijque nopa carmitame. </div>
<div class='p'>
<span class="verse" id="NU26_7">7&#160;</span>Huan ipan nopa tonali quema quinpojque cati itztoyaj ipan nochi nopa familias ten iteipan ixhuihua Rubén, quinpojque 43 mil 730 tatehuijca tacame. </div>
<div class='p'>
<span class="verse" id="NU26_8">8&#160;</span>Huan Falú quipixqui itelpoca cati itoca Eliab. 
<span class="verse" id="NU26_9">9&#160;</span>Huan itelpocahua Eliab elque Nemuel, Datán huan Abiram Huan Datán huan Abiram elque nopa tacame cati mosejcotilijque huejcajquiya ihuaya Coré huan quichijque cati fiero iixpa TOTECO, huan ica Moisés huan Aarón. 
<span class="verse" id="NU26_10">10&#160;</span>Huan motapo tali huan quintolo ni ome tacame ihuaya Coré. Nojquiya ipan nopa tonali TOTECO quinmicti ica tit 250 masehualme cati quintoquiliyayaj. Nochi ya ni elqui se hueyi ejemplo para nochi nopa israelitame cati mocajque. 
<span class="verse" id="NU26_11">11&#160;</span>Pero ipan nopa tonali itelpocahua Coré amo itztoyaj ihuaya inintata huan amo mijque. </div>
<div class='s'>Tatehuijca tacame ipan hueyi familia Simeón </div>
<div class='p'>
<span class="verse" id="NU26_12">12&#160;</span>Simeón, iompa telpoca Israel, huejcajquiya quinpixqui macuilti itelpocahua: Nemuel, Jamín, Jaquín, Zera huan Saúl. Huan ininteipan ixhuihua sesen ten ni tacame mochijque huejhueyi familias. </div>
<div class='q'>Iteipan ixhuihua Nemuel mochijque nopa nemuelitame. </div>
<div class='q'>Iteipan ixhuihua Jamín mochijque nopa jaminitame. </div>
<div class='q'>Iteipan ixhuihua Jaquín mochijque nopa jaquinitame. </div>
<div class='q'>
<span class="verse" id="NU26_13">13&#160;</span>Iteipan ixhuihua Zera mochijque nopa zeraitame. </div>
<div class='q'>Iteipan ixhuihua Saúl mochijque nopa saulitame. </div>
<div class='p'>
<span class="verse" id="NU26_14">14&#160;</span>Huan ipan nopa tonali quema quinpojque cati itztoyaj ipan nochi familias ten iteipan ixhuihua Simeón, quinpojque 22 mil 200 tatehuijca tacame. </div>
<div class='s'>Tatehuijca tacame ipan hueyi familia Gad </div>
<div class='p'>
<span class="verse" id="NU26_15">15&#160;</span>Gad, itelpoca Israel, huejcajquiya quinpixqui chicome itelpocahua: Zefón, Hagui, Suni, Ozni, Eri, Arod huan Areli. Huan ininteipan ixhuihua sesen ten ni tacame mochijque familias huejhueyi. </div>
<div class='q'>Iteipan ixhuihua Zefón mochijque nopa zefonitame. </div>
<div class='q'>Iteipan ixhuihua Hagui mochijque nopa haguitame. </div>
<div class='q'>Iteipan ixhuihua Suni mochijque nopa sunitame. </div>
<div class='q'>
<span class="verse" id="NU26_16">16&#160;</span>Iteipan ixhuihua Ozni mochijque nopa oznitame. </div>
<div class='q'>Iteipan ixhuihua Eri mochijque nopa eritame. </div>
<div class='q'>Iteipan ixhuihua Arod mochijque nopa aroditame. </div>
<div class='q'>
<span class="verse" id="NU26_17">17&#160;</span>Iteipan ixhuihua Areli mochijque nopa arelitame. </div>
<div class='p'>
<span class="verse" id="NU26_18">18&#160;</span>Huan ipan nopa tonali quema quinpojque cati itztoyaj ipan nopa familias ten iteipan ixhuihua Gad, quinpojque 40 mil 500 tatehuijca tacame. </div>
<div class='s'>Tatehuijca tacame ipan hueyi familia Judá </div>
<div class='p'>
<span class="verse" id="NU26_19">19&#160;</span>Judá, itelpoca Israel, huejcajquiya quinpixqui ome itelpocahua cati inintoca Er huan Onán. Inijuanti mijque nimantzi ipan nopa tali Canaán. 
<span class="verse" id="NU26_20">20&#160;</span>Pero teipa Judá nojquiya quinpixqui sequinoc eyi itelpocahua: Sela, Fares huan Zera. Huan ininteipan ixhuihua sesen ten ni tacame mochijque huejhueyi familias. </div>
<div class='q'>Iteipan ixhuihua Sela mochijque nopa selaítame. </div>
<div class='q'>
<span class="verse" id="NU26_21">21&#160;</span>Iteipan ixhuihua Fares mochijque nopa faresitame. </div>
<div class='q'>Iteipan ixhuihua Zera mochijque nopa zeraitame. </div>
<div class='q'>Huan Judá itelpoca cati itoca Fares quinpixqui ome itelpocahua, Hezrón huan Hamul cati mochijque nopa hezronitame huan nopa hamulitame. </div>
<div class='p'>
<span class="verse" id="NU26_22">22&#160;</span>Huan ipan nopa tonali quema quinpojque cati itztoyaj ipan nopa familias ten iteipan ixhuihua Judá, quinpojque 76 mil 500 tatehuijca tacame. </div>
<div class='s'>Tatehuijca tacame ipan hueyi familia Isacar </div>
<div class='p'>
<span class="verse" id="NU26_23">23&#160;</span>Isacar, itelpoca Israel, huejcajquiya quinpixqui nahui itelpocahua: Tola, Fúa, Jasub huan Simrón. Huan ininteipan ixhuihua mochijque familias huejhueyi. </div>
<div class='q'>Iteipan ixhuihua Tola mochijque nopa tolaitame. </div>
<div class='q'>Iteipan ixhuihua Fúa mochijque nopa fuanitame. </div>
<div class='q'>
<span class="verse" id="NU26_24">24&#160;</span>Iteipan ixhuihua Jasub mochijque nopa jasubitame. </div>
<div class='q'>Iteipan ixhuihua Simrón mochijque nopa simronitame. </div>
<div class='p'>
<span class="verse" id="NU26_25">25&#160;</span>Huan ipan nopa tonali quema quinpojque cati itztoyaj ipan nopa familias ten iteipan ixhuihua Isacar, quinpojque 64 mil 300 tatehuijca tacame. </div>
<div class='s'>Tatehuijca tacame ipan hueyi familia Zabulón </div>
<div class='p'>
<span class="verse" id="NU26_26">26&#160;</span>Zabulón, itelpoca Israel, huejcajquiya quinpixqui eyi itelpocahua: Sered, Elón huan Jahleel. Huan ininteipan ixhuihua sesen ten ni tacame mochijque huejhueyi familias. </div>
<div class='q'>Iteipan ixhuihua Sered mochijque nopa sereditame. </div>
<div class='q'>Iteipan ixhuihua Elón mochijque nopa elonitame. </div>
<div class='q'>Iteipan ixhuihua Jahleel mochijque nopa jehleelitame. </div>
<div class='p'>
<span class="verse" id="NU26_27">27&#160;</span>Huan ipan nopa tonali quema quinpojque cati itztoyaj ipan nopa familias ten iteipan ixhuihua Zabulón, quinpojque 60 mil 500 tatehuijca tacame. </div>
<div class='s'>Tatehuijca tacame ipan hueyi familia Manasés </div>
<div class='p'>
<span class="verse" id="NU26_28">28&#160;</span>José, itelpoca Israel, huejcajquiya quinpixqui ome itelpocahua: Manasés huan Efraín. 
<span class="verse" id="NU26_29">29&#160;</span>Ten Manasés quisqui ome familias huejhueyi. </div>
<div class='q2'>Se quisqui ten itelpoca cati itoca Maquir. Huan iteipan ixhuihua mochijque nopa maquiritame. </div>
<div class='q2'>Huan nopa se hueyi familia quisqui ten itelpoca cati itoca Galaad cati elqui itelpoca Maquir. Huan iteipan ixhuihua Galaad mochijque nopa galaaditame. </div>
<div class='q2'>
<span class="verse" id="NU26_30">30&#160;</span>Huan itelpoca Galaad cati itoca Jezer, iteipan ixhuihua mochijque nopa jezeritame. </div>
<div class='q2'>Huan itelpoca Galaad cati itoca Helec, iteipan ixhuihua mochijque nopa helequitame. </div>
<div class='q2'>
<span class="verse" id="NU26_31">31&#160;</span>Huan itelpoca Galaad cati itoca Asriel, iteipan ixhuihua mochijque nopa asrielitame. </div>
<div class='q2'>Huan itelpoca Galaad cati itoca Siquem, iteipan ixhuihua mochijque nopa siquemitame. </div>
<div class='q2'>
<span class="verse" id="NU26_32">32&#160;</span>Huan itelpoca Galaad cati itoca Semida, iteipan ixhuihua mochijque nopa semidaitame. </div>
<div class='q2'>Huan itelpoca Galaad cati itoca Hefer, iteipan ixhuihua mochijque nopa heferitame. </div>
<div class='p'>
<span class="verse" id="NU26_33">33&#160;</span>Hefer quipixqui itelpoca cati itoca Zelofehad, pero yaya amo quipixqui yon se itaca cone. Zelofehad san quinpixqui iichpocahua cati inintoca: Maala, Noa, Hogla, Milca huan Tirsa. </div>
<div class='p'>
<span class="verse" id="NU26_34">34&#160;</span>Huan ipan nopa tonali quema quinpojque cati itztoyaj ipan nopa familias ten iteipan ixhuihua Manasés, quinpojque 52 mil 700 tatehuijca tacame. </div>
<div class='s'>Tatehuijca tacame ipan hueyi familia Efraín </div>
<div class='p'>
<span class="verse" id="NU26_35">35&#160;</span>Efraín, cati itelpoca José, quinpixqui eyi itelpocahua: Sutela, Bequer huan Tahán. Huan ininteipan ixhuihua sesen ten ni tacame mochijque familias huejhueyi. </div>
<div class='q'>Iteipan ixhuihua Sutela mochijque nopa sutelaítame. </div>
<div class='q'>Iteipan ixhuihua Bequer mochijque nopa bequeritame. </div>
<div class='q'>Iteipan ixhuihua Tahán mochijque nopa tahanitame. </div>
<div class='q2'>
<span class="verse" id="NU26_36">36&#160;</span>Huan Sutela, itelpoca Efraín, quipixqui itelpoca cati itoca Erán huan iteipan ixhuihua mochijque nopa eranitame. </div>
<div class='p'>
<span class="verse" id="NU26_37">37&#160;</span>Huan ipan nopa tonali quema quinpojque cati itztoyaj ipan nopa familias ten iteipan ixhuihua Efraín, quinpojque 32 mil 500 tatehuijca tacame. </div>
<div class='p'>Huajca ya nimitzilhuijtoc ten iteipan ixhuihua José huan catijqui huejhueyi familias quisque ipan ya. </div>
<div class='s'>Tatehuijca tacame ipan hueyi familia Benjamín </div>
<div class='p'>
<span class="verse" id="NU26_38">38&#160;</span>Benjamín, itelpoca Israel, huejcajquiya quinpixqui macuilti itelpocahua: Bela, Asbel, Ahiram, Sufam huan Hufam Huan ininteipan ixhuihua sesen ten ni tacame mochijque huejhueyi familias. </div>
<div class='q'>Iteipan ixhuihua Bela mochijque nopa belaitame. </div>
<div class='q'>Iteipan ixhuihua Asbel mochijque nopa asbelitame. </div>
<div class='q'>Iteipan ixhuihua Ahiram mochijque nopa ahiramitame. </div>
<div class='q'>
<span class="verse" id="NU26_39">39&#160;</span>Iteipan ixhuihua Sufam mochijque nopa sufamitame. </div>
<div class='q'>Iteipan ixhuihua Hufam mochijque nopa hufamitame. </div>
<div class='q2'>
<span class="verse" id="NU26_40">40&#160;</span>Huan Bela, itelpoca Benjamín, quinpixqui itelpocahua Ard huan Naamán. Huan ininteipan ixhuihua mochijque nopa arditame huan nopa naamitame. </div>
<div class='p'>
<span class="verse" id="NU26_41">41&#160;</span>Huan ipan nopa tonali quema quinpojque cati itztoyaj ipan nopa familias ten iteipan ixhuihua Benjamín, quinpojque 45 mil 600 tatehuijca tacame. </div>
<div class='s'>Tatehuijca tacame ipan hueyi familia Dan </div>
<div class='p'>
<span class="verse" id="NU26_42">42&#160;</span>Dan, itelpoca Israel, huejcajquiya quipixqui setzi itelpoca cati itoca eliyaya Súham. </div>
<div class='q'>Iteipan ixhuihua Súham mochijque nopa suhamitame. </div>
<div class='p'>
<span class="verse" id="NU26_43">43&#160;</span>Huan ipan nopa tonali quema quinpojque cati itztoyaj ipan nopa familias ten iteipan ixhuihua Dan, quinpojque 64 mil 400 tatehuijca tacame. </div>
<div class='s'>Tatehuijca tacame ipan hueyi familia Aser </div>
<div class='p'>
<span class="verse" id="NU26_44">44&#160;</span>Aser, itelpoca Israel, huejcajquiya quinpixqui eyi itelpocahua: Imna, Isúi huan Bería. Huan ininteipan ixhuihua ten sesen ni tacame mochijque huejhueyi familias. </div>
<div class='q'>Iteipan ixhuihua Imna mochijque nopa imnitame. </div>
<div class='q'>Iteipan ixhuihua Isúi mochijque nopa isuítame. </div>
<div class='q'>Iteipan ixhuihua Bería mochijque nopa beriaitame. </div>
<div class='q2'>
<span class="verse" id="NU26_45">45&#160;</span>Huan Bería, itelpoca Aser, quinpixqui itelpocahua cati inintoca Heber huan Malquiel. Huan iniixhuihua mochijque nopa heberitame huan malquielitame. </div>
<div class='q2'>
<span class="verse" id="NU26_46">46&#160;</span>(Nojquiya Aser quipixqui se ichpocat cati itoca Sera.) </div>
<div class='p'>
<span class="verse" id="NU26_47">47&#160;</span>Huan ipan nopa tonali quema quinpojque cati itztoyaj ipan nopa familias ten iteipan ixhuihua Aser quinpojque 53 mil 400 tatehuijca tacame. </div>
<div class='s'>Tatehuijca tacame ipan hueyi familia Neftalí </div>
<div class='p'>
<span class="verse" id="NU26_48">48&#160;</span>Neftalí, itelpoca Israel, huejcajquiya quinpixqui nahui itelpocahua: Jahzeel, Guni, Jezer huan Silem Huan iniixhuihua ten sesen ni tacame mochijque huejhueyi familias. </div>
<div class='q'>Iteipan ixhuihua Jahzeel mochijque nopa jahzeelitame. </div>
<div class='q'>Iteipan ixhuihua Guni mochijque nopa gunitame. </div>
<div class='q'>
<span class="verse" id="NU26_49">49&#160;</span>Iteipan ixhuihua Jezer mochijque nopa jezeritame. </div>
<div class='q'>Iteipan ixhuihua Silem mochijque nopa silemitame. </div>
<div class='p'>
<span class="verse" id="NU26_50">50&#160;</span>Huan ipan nopa tonali quema quinpojque cati itztoyaj ipan nopa familias ten iteipan ixhuihua Neftalí, quinpojque 45 mil 400 tatehuijca tacame. </div>
<div class='p'>
<span class="verse" id="NU26_51">51&#160;</span>Huajca quema tanque moijcuilohuaj nochi nopa israelita tacame cati huelque yahuij ipan tatehuilisti, quinpojque 601 mil 730 tacame. </div>
<div class='p'>
<span class="verse" id="NU26_52">52&#160;</span>Huajca TOTECO quiilhui Moisés: </div>
<div class='p'>
<span class="verse" id="NU26_53">53&#160;</span>“Quema anmoaxcatise nopa cuali tali cati nimechmacas, xiquinmajmaca tali sesen nopa huejhueyi familias quej inimiyaca tacame cati moijcuilojtoque ama ipan ni censo. 
<span class="verse" id="NU26_54">54&#160;</span>Nopa huejhueyi familias cati achi más miyac tacame quinpiyaj, tiquinmacas achi más hueyi tali. Huan nopa huejhueyi familias cati amo miyac tacame quinpiyaj, tiquinmacas pilquentzi tali. 
<span class="verse" id="NU26_55">55&#160;</span>Pero para tijmatis canque quiselis sesen hueyi familia monequi timahuiltis ica piltetzitzi. Quej nopa tijmatis canque sesen hueyi familia moaxcatis ital. 
<span class="verse" id="NU26_56">56&#160;</span>Huan nopa tali cati elis iniaxca moxelhuilise quej quinextis nopa suerte iixpa TOTECO para elis iniaxca. Huan nopa hueyi familia cati achi hueyi quiselis achi más, huan cati pisiltzi, amo más miyac tali quiselis.” </div>
<div class='s'>Nopa tacame ipan nopa hueyi familia Leví </div>
<div class='p'>
<span class="verse" id="NU26_57">57&#160;</span>Leví, itelpoca Israel, huejcajquiya quinpixqui eyi itelpocahua: Gersón, Coat huan Merari. Huan ininteipan ixhuihua ten sesen ni tacame mochijque familias cati huejhueyi. </div>
<div class='q'>Iteipan ixhuihua Gersón mochijque nopa gersonitame. </div>
<div class='q'>Iteipan ixhuihua Coat mochijque nopa coatitame. </div>
<div class='q'>Iteipan ixhuihua Merari mochijque nopa meraítame. </div>
<div class='q'>
<span class="verse" id="NU26_58">58&#160;</span>Huan nojquiya iteipan ixhuihua Leví mochijque: </div>
<div class='q2'>nopa familia ten libnitame, </div>
<div class='q2'>nopa familia ten hebronitame, </div>
<div class='q2'>nopa familia ten mahlitame, </div>
<div class='q2'>nopa familia ten musitame, </div>
<div class='q2'>nopa familia ten coreitame. </div>
<div class='p'>Huan Coat, itelpoca Leví, quipixqui se iteipan telpoca cati itoca Amram 
<span class="verse" id="NU26_59">59&#160;</span>Huan Amram mosihuajti ica Jocabed cati nojquiya tacatqui ipan nopa hueyi familia ten iteipan ixhuihua Leví quema inijuanti itztoyaj ipan tali Egipto. Huan Amram huan Jocabed quinpixque ininconehua cati inintoca Aarón, Moisés huan María. 
<span class="verse" id="NU26_60">60&#160;</span>Huan teipa Aarón quinpixqui iconehua cati inintoca Nadab, Abiú, Eleazar huan Itamar. 
<span class="verse" id="NU26_61">61&#160;</span>Pero Nadab ihuaya Abiú mijque iixpa TOTECO quema quitatijque nopa copali ica tit cati amo elqui tatzejtzeloltic. </div>
<div class='p'>
<span class="verse" id="NU26_62">62&#160;</span>Huan quinpojque nochi oquichpilme huan tacame ipan nopa hueyi familia Leví cati quiaxitijtoyaj se metzti para huejcapa. Huan nochi nopa taca levitame mochijque 23 mil. Pero amo quinpojque nopa levitame ica nopa sequinoc huejhueyi familias ten israelitame pampa nopa levitame amo quiselise yon se inintal. </div>
<div class='p'>
<span class="verse" id="NU26_63">63&#160;</span>Ya ni elqui nochi nopa israelitame cati Moisés ihuaya nopa totajtzi Eleazar quinpojque ipan nopa tamayamit ipan tali Moab nechca hueyat Jordán, imelac nopa altepet Jericó quema itztoyaj para calaquise ipan nopa tali. 
<span class="verse" id="NU26_64">64&#160;</span>Huan ipan ni censo amo quipojque yon se tacat cati quipojtoya Moisés huan Aarón huejcajquiya ipan nopa achtohui censo cati quitananque ipan nopa huactoc tali Sinaí, pampa nochi nopa tacame ipan nopa achtohui censo ya mictoyaj. 
<span class="verse" id="NU26_65">65&#160;</span>TOTECO quiijtojtoya para nochi nopa tacame miquisquíaj ipan nopa huactoc tali huan quej nopa panoc. Yon se amo mocajqui yoltoc, san Caleb, icone Jefone, huan Josué, icone Nun.  </div>
<div class='psalmlabel' id='NU27_0'> 27</div>
<div class='s'>Cati quiselise tesihuaconehua </div>
<div class='p'>
<span class="verse" id="NU27_1">1&#160;</span>Ipan nopa hueyi familia Manasés itztoyaj macuilti sihua icnime cati inintoca Maala, Noa, Hogla, Milca huan Tirsa. Inijuanti iichpocahua Zelofehad, icone Hefer, cati eliyaya icone Galaad, cati eliyaya icone Maquir, cati eliyaya icone Manasés, cati eliyaya icone José. 
<span class="verse" id="NU27_2">2&#160;</span>Huan nopa macuilti sihua icnime yajque campa icalte nopa yoyon tiopamit campa mopantiyayaj ihuaya TOTECO. Nopona quicamanalhuitoj Moisés ihuaya nopa totajtzi Eleazar, huan nopa tayacanani huan nopa sequinoc israelitame cati nopona itztoyaj. Huan quinilhuijque: 
<span class="verse" id="NU27_3">3&#160;</span>“Totata mijqui nepa ipan huactoc tali, pero amo moiyocatalijtoya ihuaya Coré cati quichijqui cati fiero iixpa TOTECO. Yaya san mijqui por ya itajtacol quej nochi tacame miquij huan amo quicajqui yon se itelpoca. 
<span class="verse" id="NU27_4">4&#160;</span>¿Amo hueli techmacas tiiichpocahua se tali quej cati quiselise inintelpocahua toteteyohua para amo polihuis itoca totata ipan ifamilia san pampa amo quipixqui se itelpoca?” </div>
<div class='p'>
<span class="verse" id="NU27_5">5&#160;</span>Huajca Moisés quiilhui TOTECO ten ininpantiyaya ni sihuame huan cati quinequiyayaj. 
<span class="verse" id="NU27_6">6&#160;</span>Huan TOTECO quinanquili: 
<span class="verse" id="NU27_7">7&#160;</span>“Iichpocahua Zelofehad quipiyaj razón. Xiquinmaca para iniaxca cati quiselisquía inintata ipan nopa tali nechca campa quiselise inintiojhua. 
<span class="verse" id="NU27_8">8&#160;</span>Nojquiya xiquinilhui nochi nopa israelitame, sinta se acajya miquis huan amo quicajtehuas yon se itelpoca, nopa tali cati ya quipiya panos inimaco iichpocahua. 
<span class="verse" id="NU27_9">9&#160;</span>Huan sinta amo quipiya yon se iichpoca, huajca ital quiselise itaca icnihua. 
<span class="verse" id="NU27_10">10&#160;</span>Huan sinta amo quipiya yon se iicni, huajca quincahuilijtehuas itaca icnihua itata. 
<span class="verse" id="NU27_11">11&#160;</span>Huan sinta itata amo quipixqui se iicni, huajca nopa tali quiselise iteixmatcahua cati más nechca. Ya ni elis se tanahuatili para nochipa para nochi israelitame quitoquilise. Ma quichihuaca senquisa quej nimitznahuatijtoc ama.” </div>
<div class='s'>Josué quiselis itequi Moisés </div>
<div class='r'>(Dt. 31:1-8) </div>
<div class='p'>
<span class="verse" id="NU27_12">12&#160;</span>Huan TOTECO quiilhui Moisés: </div>
<div class='p'>―Xitejco ipan ni tepet Abarim huan xijtachili nopa tali cati niquinmacatoc ni israelitame. 
<span class="verse" id="NU27_13">13&#160;</span>Huan quema ya tiquitztos, huajca timiquis huan timosejcotilis ica mohuejcapan tatahua quej panoc ica moicni Aarón. 
<span class="verse" id="NU27_14">14&#160;</span>Timiquis nopona pampa ipan nopa huactoc tali Zin quema nopa israelitame techejelnamijque, amo antechneltoquilijque cati nimechilhui, yon amo antechhueyichijque iniixpa quema techtajtanijque at. (Ya ni panoc campa nopa at Meriba cati mopantía nechca Cades ipan huactoc tali Zin.) </div>
<div class='p'>
<span class="verse" id="NU27_15">15&#160;</span>Huajca Moisés quiilhui TOTECO Dios: </div>
<div class='p'>
<span class="verse" id="NU27_16">16&#160;</span>―¡Ay noTECO! Ta cati tiquinmaca nemilisti nochi masehualme. Xijtapejpeni se acajya cati quinyacanas ni masehualme. 
<span class="verse" id="NU27_17">17&#160;</span>Monequi se cati quinyacanas ipan tatehuilisti huan quinmocuitahuis para momasehualhua ma amo nemica quej borregojme cati amo quipiyaj inintamocuitahuijca. </div>
<div class='p'>
<span class="verse" id="NU27_18">18&#160;</span>Huan TOTECO quinanquili Moisés: </div>
<div class='p'>―Xijnotza Josué, icone Nun. Yaya se tacat cati quipiya notonaltzi. Huan xijtali momax ipan itzonteco. 
<span class="verse" id="NU27_19">19&#160;</span>Huan ma moquetza iixpa nopa totajtzi Eleazar iniixpa nochi israelitame. Huan nopona iniixpa nochi nopa tacame, xijtequitali. 
<span class="verse" id="NU27_20">20&#160;</span>Huan iniixpa xijmaca se achi nopa tequiticayot cati ta tijpiya para inijuanti ma quitepanitaca huan ma quineltoquilica. 
<span class="verse" id="NU27_21">21&#160;</span>Nojquiya teipa para Josué quimatis taya monequi quichihuas, monequi monextis iixpa nopa totajtzi Eleazar. Huan Eleazar techtajtanis por ya ica nopa Urim, nopa dados tatzejtzeloltic cati nimechmacatoc. Huan ica nopa Urim nijnextilis nopaquilis. Huan quej nopa inijuanti quimatise taya monequi quichihuase. Huajca ica cati Eleazar quinilhuis para nopaquilis, Josué huan nopa tayacanani huan nopa israelitame quimatise taya quichihuase. </div>
<div class='p'>
<span class="verse" id="NU27_22">22&#160;</span>Huajca Moisés quichijqui senquisa quej TOTECO quiilhuijtoya. Quihuicac Josué huan quiixnexti ica nopa totajtzi Eleazar huan iniixpa nochi nopa israelitame. 
<span class="verse" id="NU27_23">23&#160;</span>Huan Moisés quitali imax ipan itzonteco Josué, huan quitequimacac quej TOTECO quinahuatijtoya.  </div>
<div class='psalmlabel' id='NU28_0'> 28</div>
<div class='s'>Tacajcahualisti cati monequi mojmosta </div>
<div class='r'>(Éx. 29:38-46) </div>
<div class='p'>
<span class="verse" id="NU28_1">1&#160;</span>Huan teipa TOTECO quiilhui Moisés: </div>
<div class='p'>
<span class="verse" id="NU28_2">2&#160;</span>“Xiquinilhui nopa israelitame para nopa pantzi huan nopa tacajcahualisti tatatili cati mojmosta techtencahuilíaj niquita quej se quiita itacualis. Huan ajhuiyac mijyotía noixpa na. Ma amo quielcahuaca techtencahuilise nochipa quej nimechilhuijtoc. </div>
<div class='p'>
<span class="verse" id="NU28_3">3&#160;</span>“Mojmosta monequi antechmacase ome piloquich borregojtzitzi quej tacajcahualisti tatatili. Techmacaca pilborregojtzitzi cati sanoc quiaxitijtoque se xihuit huan cati amo teno quipiyaj. 
<span class="verse" id="NU28_4">4&#160;</span>Se monequi xijmictica ica ijnaloc huan nopa seyoc ica tiotac. 
<span class="verse" id="NU28_5">5&#160;</span>Huan inihuaya techmacaca se tacajcahualisti ten harina cati elis ome kilo cati cuali harina tamaneloli ica se litro aceite ten olivo. 
<span class="verse" id="NU28_6">6&#160;</span>Ya ni san se ica nopa tacajcahualisti tatatili cati nimechnahuati huejcajquiya xipehuaca techmacaca nopona nechca tepet Sinaí. Huan mojmosta monequi antechmacatiyase para elis se tacajcahualisti cati ajhuiyac mijyotis noixpa. 
<span class="verse" id="NU28_7">7&#160;</span>Huan ihuaya sesen pilborregojtzi monequi nojquiya antechmacase se litro xocomeca at cati elis se tacajcahualisti tatoyahuali. Huan para antechtencahuilise, monequi anquitoyahuase noixpa tiopan calijtic ipan nopa cuarto tatzejtzeloltic. 
<span class="verse" id="NU28_8">8&#160;</span>Huan nojquiya quema ya tiotaquiya, techmaca nopa seyoc pilborregojtzi huan ihuaya nojquiya nopa tacajcahualisti ten harina huan ten tatoyahuali quej ica ijnaloc. Huan anquitatise nopa tacajcahualisti para antechtencahuilise huan ajhuiyac mijyotis noixpa na, niamoTECO. </div>
<div class='s'>Tacajcahualisti cati monequi sesen samano </div>
<div class='p'>
<span class="verse" id="NU28_9">9&#160;</span>“Huan ipan nopa tonali quema monequi anmosiyajquetzase sesen chicueyi, monequi antechtencahuilise ome piloquich borregojtzitzi cati sanoc quiaxitijtoque se xihuit huan cati amo teno quipiyaj. Nojquiya ihuaya techmacaca nopa tacajcahualisti ten harina cati ihuaya yahui cati elis nahui kilo ten cuali harina tamaneloli ica aceite, huan nojquiya techmacaca nopa tacajcahualisti cati tatoyahuali noixpa. 
<span class="verse" id="NU28_10">10&#160;</span>Huan ni tacajcahualisti tatatili cati antechtencahuilise sesen sábado quema anmosiyajquetzase monequi elis iyoca ten nopa ome tacajcahualisti tatatili huan inintacajcahualis tatoyahuali cati antechmacase mojmosta. </div>
<div class='s'>Tacajcahualisti cati monequi sesen metzti </div>
<div class='p'>
<span class="verse" id="NU28_11">11&#160;</span>“Ipan nopa achtohui tonal ipan sesen metzti antechtencahuilise se tacajcahualisti tatatili cati elis ome becerros, se oquich borrego, huan chicome piloquich borregojtzitzi cati sanoc quiaxitijtoque se xihuit huan cati amo teno amo cuali quipiyaj ipan inintacayo. 
<span class="verse" id="NU28_12">12&#160;</span>Huan nojquiya ihuaya sesen becerro antechtencahuilise sesen tacajcahualisti ten harina cati elis chicuase kilos ten cuali harina tamaneloli ica aceite. Huan ihuaya nopa borrego antechtencahuilise nahui kilo cati cuali harina tamaneloli ica aceite. 
<span class="verse" id="NU28_13">13&#160;</span>Huan ihuaya sesen pilborregojtzi antechtencahuilise se tacajcahualisti ten harina cati elis ome kilo ten cuali harina tamaneloli ica aceite. Nochi elis se tacajcahualisti tatatili cati ajhuiyac mijyotis noixpa na, niamoTECO. 
<span class="verse" id="NU28_14">14&#160;</span>Nopa tacajcahualisti tatoyahuali cati antechtencahuilise inihuaya, elis ome litros xocomeca at ica sesen becerro, huan se litro huan tajco ica nopa borrego, huan se litro para sesen nopa pilborregojtzitzi. Ya ni eli nopa tacajcahualisti tatatili cati monequi antechmacase sesen metzti ipan se xihuit. 
<span class="verse" id="NU28_15">15&#160;</span>Huan iyoca ten nopa tacajcahualisti tatatili huan nopa tacajcahualisti tatoyahuali cati inihuaya yahui, nojquiya sesen metzti monequi antechtencahuilise se tacajcahualisti por tajtacoli cati elis se oquich chivo. </div>
<div class='s'>Tacajcahualisti para nopa Pascua ilhuit </div>
<div class='r'>(Lv. 23:5-8) </div>
<div class='p'>
<span class="verse" id="NU28_16">16&#160;</span>“Ipan 14 itequi nopa achtohui metzti ipan sesen amoxihui, monequi anquinescayotise nopa Pascua ilhuit para antechhueyichihuase, niamoTECO. 
<span class="verse" id="NU28_17">17&#160;</span>Huan ipan nopa seyoc tonali, anquipehualtise se ilhuit cati elis chicome tonati quema amo anquicuase yon se pantzi cati quipiya tasonejcayot. 
<span class="verse" id="NU28_18">18&#160;</span>Huan ipan nopa achtohui tonali ten nopa chicome tonati, anquichihuase se tasentilisti tatzejtzeloltic para sempa anmoiyocatalise para na. Huan ipan nopa tonali amo anquichihuase yon se tequit. 
<span class="verse" id="NU28_19">19&#160;</span>Huan para nopa tacajcahualisti tatatili, antechtencahuilise, niamoTECO, ome becerros, se oquich borrego, huan chicome piloquich borregojtzitzi cati sanoc quiaxitijtoque sesen xihuit huan cati amo teno quipiyaj. 
<span class="verse" id="NU28_20">20&#160;</span>Huan para nopa tacajcahualisti ten harina cati yahui inihuaya, antechtencahuilise harina cati nel cuali cati tamaneloli ica aceite. Xitechmacaca chicuase kilo ten harina para sesen becerro huan nahui kilo para sesen ten nopa borregojme, 
<span class="verse" id="NU28_21">21&#160;</span>huan ome kilos para sesen pilborregojtzi. 
<span class="verse" id="NU28_22">22&#160;</span>Nojquiya antechmacase se chivo quej se tacajcahualisti por tajtacoli para antechixtzacuilise amotajtacolhua. 
<span class="verse" id="NU28_23">23&#160;</span>Nochi ya ni antechtencahuilise iyoca ten nopa tacajcahualisti tatatili cati monequi mojmosta ipan nochi ijnaloc. 
<span class="verse" id="NU28_24">24&#160;</span>Huajca nochi ya ni antechmacase sesen tonali ipan nopa chicome tonati ten nopa ilhuit. Huan nochi elis tacajcahualisti cati tatatili cati ajhuiyac mijyotis noixpa na, niamoTECO. Nojquiya monequi antechtencahuilise nopa tacajcahualisti cati tatoyahuali cati monequi ihuaya sese. Huan iyoca, monequi nochi sequinoc tacajcahualisti cati ya nimechilhuijtihualajtoc. 
<span class="verse" id="NU28_25">25&#160;</span>Huan ipan nopa chicome tonati, nojquiya anquipiyase se tasentilisti cati tatzejtzeloltic para anmoiyocatalise para na. Huan ipan nopa tonali, amo anquichihuase yon se tequit. </div>
<div class='s'>Nopa ofrenda ten nopa achtohui pixquisti </div>
<div class='r'>(Lv. 23:9-22) </div>
<div class='p'>
<span class="verse" id="NU28_26">26&#160;</span>“Ipan nopa tonali para nopa ilhuit ten ipejya pixquisti, cati nojquiya itoca ilhuit ten samanos, antechhualiquilise se quentzi nopa yancuic harina cati achtohui anquipixcaque ten cati anquitojque. Huan nojquiya ipan nopa tonali anquipiyase se tasentilisti tatzejtzeloltic para anmoiyocatalise para na, huan amo anquichihuase yon se tequit. 
<span class="verse" id="NU28_27">27&#160;</span>Huan antechtencahuilise tacajcahualisti tatatili cati ajhuiyac mijyotis noixpa, huan nopa tacajcahualisti elis ome becerros, se oquich borrego, huan chicome piloquich borregojtzitzi cati sanoc quiaxitijtoque se xihuit. 
<span class="verse" id="NU28_28">28&#160;</span>Huan nopa tacajcahualisti ten harina elis cuali harina tamaneloli ica aceite. Huan monequis chicuase kilo harina ica sesen becerro, huan nahui kilo ica nopa borrego, 
<span class="verse" id="NU28_29">29&#160;</span>huan ome kilo ica sesen ten nopa pilborregojtzi. 
<span class="verse" id="NU28_30">30&#160;</span>Huan nojquiya antechmacase se chivo quej se tacajcahualisti por tajtacoli para antechixtzacuilise amotajtacolhua. 
<span class="verse" id="NU28_31">31&#160;</span>Sesen tacajcahualisti tatatili monequi nojquiya quipiyas nopa tacajcahualisti tatoyahuali cati ihuaya yahui. Huan iyoca, techtencahuilica nochi nopa sequinoc tacajcahualisti tatatili huan nopa tacajcahualisti ten harina cati monequi. Huan nochi tapiyalme cati antechmacase monequi amo teno amo cuali quipiyase.  </div>
<div class='psalmlabel' id='NU29_0'> 29</div>
<div class='s'>Nopa ilhuit ten tapitzali </div>
<div class='r'>(Lv. 23:23-25) </div>
<div class='p'>
<span class="verse" id="NU29_1">1&#160;</span>“Ipan nopa achtohui tonal ipan metzti chicome ipan nopa israelita calendario <a href='#FN3' epub:type='noteref' class='noteref'>*</a> ipan sesen xihuit anquichihuase se tasentilisti tatzejtzeloltic para sempa anmoiyocatalise para na, huan yon se tequit amo anquichihuase ipan nopa tonali. Nopa elis se tonali para anquipitzase tapitzali. 
<span class="verse" id="NU29_2">2&#160;</span>Huan ipan nopa tonali antechtencahuilise se tacajcahualisti tatatili cati ajhuiyac mijyotis noixpa para antechhueyichihuase. Huan cati antechmacase elis se becerro, se oquich borrego huan chicome piloquich borregojtzitzi cati sanoc quiaxitijtoque se xihuit huan cati amo teno quipiyaj. 
<span class="verse" id="NU29_3">3&#160;</span>Nojquiya monequi techmacaca nopa tacajcahualisti ten harina cati yahui inihuaya cati elis harina cati cuali cati tamaneloli ica aceite. Monequi antechtencahuilise chicuase kilo ten harina para nopa becerro, nahui kilo para nopa oquich borrego, 
<span class="verse" id="NU29_4">4&#160;</span>huan ome kilo para sesen pilborregojtzi. 
<span class="verse" id="NU29_5">5&#160;</span>Huan nojquiya techtencahuilise se chivo quej se tacajcahualisti por tajtacoli para antechixtzacuilise amotajtacolhua. 
<span class="verse" id="NU29_6">6&#160;</span>Nochi ni tacajcahualisti monequi antechmacase iyoca ten nopa tacajcahualisti tatatili cati antechmacase ipan ipejya se metzti, huan iyoca ten nopa tacajcahualisti cati antechmacase mojmosta. Huan sesen ten nopa tacajcahualisti monequi quipiyas itacajcahualis ten harina huan cati tatoyahuali cati ihuaya yahui quej nimechnahuatijtoc. Huan nochi tacajcahualisti tatatili elis tacajcahualisti cati antechmacase ica tit para ajhuiyac mijyotis noixpa na, niamoTECO. </div>
<div class='s'>Tacajcahualisti para nopa tonali quema Quiixtzacuas Tetajtacolhua </div>
<div class='r'>(Lv. 23:26-32) </div>
<div class='p'>
<span class="verse" id="NU29_7">7&#160;</span>“Huan quema panos 10 tonati sempa anquichihuase se tasentilisti tatzejtzeloltic para sempa anmoiyocatalise para na. Huan anmoicnonequise huan anmosahuase, huan amo anquichihuase yon se tequit. 
<span class="verse" id="NU29_8">8&#160;</span>Huan ipan nopa tonali antechtencahuilise ni tacajcahualisti tatatili cati ajhuiyac mijyotis noixpa para antechhueyichihuase. Monequi antechmacase se becerro, huan se oquich borrego, huan chicome piloquich borregojtzitzi cati sanoc quiaxitijtoque se xihuit huan cati amo teno quipiyaj. 
<span class="verse" id="NU29_9">9&#160;</span>Huan inihuaya techmacaca nopa tacajcahualisti ten harina cati monequi, cati elis se cuali harina tamaneloli ica aceite. Monequi chicuase kilo para nopa becerro, nahui kilo para nopa oquich borrego, 
<span class="verse" id="NU29_10">10&#160;</span>huan ome kilo para sesen pilborregojtzi. 
<span class="verse" id="NU29_11">11&#160;</span>Nojquiya antechtencahuilise se oquich chivo quej se tacajcahualisti por tajtacoli. Huan nopa chivo elis iyoca ten nopa oquich chivo cati antechmacase para antechixtzacuilise amotajtacolhua. Huan nojquiya ni chivo elis iyoca ten nopa tacajcahualisti tatatili, huan tacajcahualisti ten harina, huan tacajcahualisti cati tatoyahuali cati monequi antechmacase mojmosta. </div>
<div class='s'>Tacajcahualisti para ilhuit ten pilxajcaltzitzi </div>
<div class='r'>(Lv. 23:33-44) </div>
<div class='p'>
<span class="verse" id="NU29_12">12&#160;</span>“Huan quema panos macuili tonati, anquichihuase seyoc tasentilisti tatzejtzeloltic para anmoiyocatalise para na, huan yon se tequit amo anquichihuase. Huan ipan nopa tonali anquipehualtise anquinescayotise se ilhuit para antechhueyitalise, huan nopa ilhuit huejcahuas seyoc chicome tonati. 
<span class="verse" id="NU29_13">13&#160;</span>Huan para antechhueyichihuase ipan nopa achtohui tonali antechmacase se tacajcahualisti tatatili cati ajhuiyac mijyotis noixpa. Huan nopa tacajcahualisti elis 13 becerros, ome oquich borregojme, huan 14 piloquich borregojtzitzi cati sanoc quiaxitijtoque se xihuit huan cati amo teno quipiyaj. 
<span class="verse" id="NU29_14">14&#160;</span>Huan inihuaya techmaca nopa tacajcahualisti ten harina cati quinamiqui sesen cati elis cuali harina tamaneloli ica aceite. Antechmacase chicuase kilo harina ica sesen ten nopa 13 becerros, nahui kilo ica sesen ten nopa oquich borregojme, 
<span class="verse" id="NU29_15">15&#160;</span>huan ome kilo harina ica sesen ten nopa 14 pilborregojtzitzi. 
<span class="verse" id="NU29_16">16&#160;</span>Nojquiya ipan nopa tonali antechtencahuilise se oquich chivo quej se tacajcahualisti por tajtacoli. Huan iyoca techtencahuilica nopa tacajcahualisti tatatili cati monequi mojmosta ica nopa tacajcahualisti ten harina, huan cati tatoyahuali cati inihuaya yahui. </div>
<div class='p'>
<span class="verse" id="NU29_17">17&#160;</span>“Huan ipan ome tonati ten nopa ilhuit, antechtencahuilise 12 becerros, ome oquich borregojme huan 14 piloquich borregojtzitzi cati quiaxitijtoque se xihuit huan cati amo teno quipiyaj. 
<span class="verse" id="NU29_18">18&#160;</span>Huan inihuaya nopa becerros, borregojme huan pilborregojtzitzi monequi antechmacase nopa tacajcahualisti ten harina huan cati tatoyahuali cati inihuaya yahui, sese ica imiyaca cati ya nimechnahuatijtoc. 
<span class="verse" id="NU29_19">19&#160;</span>Nojquiya ipan nopa tonali antechtencahuilise se oquich chivo quej se tacajcahualisti por tajtacoli. Huan iyoca techtencahuilica nopa tacajcahualisti tatatili cati monequi mojmosta ica nopa tacajcahualisti ten harina huan cati tatoyahuali cati inihuaya yahui. </div>
<div class='p'>
<span class="verse" id="NU29_20">20&#160;</span>“Huan ipan eyi tonati ipan nopa ilhuit, antechtencahuilise 11 becerros, ome oquich borregojme, huan 14 piloquich borregojtzitzi cati quiaxitijtoque se xihuit huan cati amo teno quipiyaj. 
<span class="verse" id="NU29_21">21&#160;</span>Huan inihuaya nopa becerros, borregojme huan pilborregojtzitzi monequi antechmacase nopa tacajcahualisti ten harina huan cati tatoyahuali cati inihuaya yahuij, sese ica imiyaca cati ya nimechnahuatijtoc. 
<span class="verse" id="NU29_22">22&#160;</span>Nojquiya ipan nopa tonali antechtencahuilise se oquich chivo quej se tacajcahualisti por tajtacoli. Huan iyoca techtencahuilica nopa tacajcahualisti tatatili cati monequi mojmosta ica nopa tacajcahualisti ten harina huan cati tatoyahuali cati inihuaya yahui. </div>
<div class='p'>
<span class="verse" id="NU29_23">23&#160;</span>“Huan ipan nahui tonati ten nopa ilhuit, antechtencahuilise 10 becerros, ome oquich borregojme huan 14 piloquich borregojtzitzi cati quiaxitijtoque se xihuit huan cati amo teno quipiyaj. 
<span class="verse" id="NU29_24">24&#160;</span>Huan inihuaya nopa becerros, borregojme huan pilborregojtzitzi monequi antechmacase nopa tacajcahualisti ten harina huan cati tatoyahuali cati inihuaya yahui, sese ica imiyaca cati ya nimechnahuatijtoc. 
<span class="verse" id="NU29_25">25&#160;</span>Nojquiya ipan nopa tonali, antechtencahuilise se oquich chivo quej se tacajcahualisti por tajtacoli. Huan iyoca techtencahuilica nopa tacajcahualisti tatatili cati monequi mojmosta ica nopa tacajcahualisti ten harina huan cati tatoyahuali cati inihuaya yahui. </div>
<div class='p'>
<span class="verse" id="NU29_26">26&#160;</span>“Huan ipan macuili tonati ten nopa ilhuit, antechtencahuilise 9 becerros, ome oquich borregojme, huan 14 piloquich borregojtzitzi cati quiaxitijtoque se xihuit huan cati amo teno quipiyaj. 
<span class="verse" id="NU29_27">27&#160;</span>Huan inihuaya nopa becerros, borregojme huan pilborregojtzitzi monequi antechmacase nopa tacajcahualisti ten harina huan cati tatoyahuali cati inihuaya yahui, sese ica imiyaca cati ya nimechnahuatijtoc. 
<span class="verse" id="NU29_28">28&#160;</span>Nojquiya ipan nopa tonali, antechtencahuilise se oquich chivo quej se tacajcahualisti por tajtacoli. Huan iyoca techtencahuilica nopa tacajcahualisti tatatili cati monequi mojmosta ica nopa tacajcahualisti ten harina huan cati tatoyahuali cati inihuaya yahuij. </div>
<div class='p'>
<span class="verse" id="NU29_29">29&#160;</span>“Huan ipan chicuasen tonati ten nopa ilhuit, antechtencahuilise 8 becerros, ome oquich borregojme huan 14 piloquich borregojtzitzi cati quiaxitijtoque se xihuit huan cati amo teno quipiyaj. 
<span class="verse" id="NU29_30">30&#160;</span>Huan inihuaya nopa becerros, borregojme huan pilborregojtzitzi monequi antechmacase nopa tacajcahualisti ten harina huan cati tatoyahuali cati inihuaya yahui, sese ica imiyaca cati ya nimechnahuatijtoc. 
<span class="verse" id="NU29_31">31&#160;</span>Nojquiya ipan nopa tonali, antechtencahuilise se oquich chivo quej se tacajcahualisti por tajtacoli. Huan iyoca techtencahuilica nopa tacajcahualisti tatatili cati monequi mojmosta ica nopa tacajcahualisti ten harina huan cati tatoyahuali cati inihuaya yahui. </div>
<div class='p'>
<span class="verse" id="NU29_32">32&#160;</span>“Huan ipan chicome tonati ten nopa ilhuit, antechtencahuilise chicome becerros, ome oquich borregojme huan 14 piloquich borregojtzitzi cati sanoc quiaxitijtoque se xihuit huan cati amo teno amo cuali quipiyaj. 
<span class="verse" id="NU29_33">33&#160;</span>Huan inihuaya nopa becerros, borregojme huan pilborregojtzitzi monequi antechmacase nopa tacajcahualisti ten harina huan cati tatoyahuali cati inihuaya yahui, sese ica imiyaca cati ya nimechnahuatijtoc. 
<span class="verse" id="NU29_34">34&#160;</span>Nojquiya ipan nopa tonali, antechtencahuilise se oquich chivo quej se tacajcahualisti por tajtacoli. Huan iyoca techtencahuilica nopa tacajcahualisti tatatili cati monequi mojmosta ica nopa tacajcahualisti ten harina huan cati tatoyahuali cati inihuaya yahuij. </div>
<div class='p'>
<span class="verse" id="NU29_35">35&#160;</span>“Huan ipan chicueyi tonati ten nopa ilhuit, anquichihuase se tasentilisti tatzejtzeloltic para anmoiyocatalise sempa para na, huan amo anquichihuase yon se tequit. 
<span class="verse" id="NU29_36">36&#160;</span>Huan ipan nopa tonali, para antechhueyichihuase antechmacase se tacajcahualisti tatatili cati ajhuiyac mijyotis noixpa. Huan nopa tacajcahualisti elis se becerro, se oquich borrego, huan chicome piloquich borregojtzitzi cati quiaxitijtoque sesen xihuit huan cati amo teno quipiyaj. 
<span class="verse" id="NU29_37">37&#160;</span>Huan inihuaya nopa becerro, borrego huan pilborregojtzitzi monequi antechmacase nopa tacajcahualisti ten harina huan cati tatoyahuali cati inihuaya yahui, sese ica imiyaca cati ya nimechnahuatijtoc. 
<span class="verse" id="NU29_38">38&#160;</span>Nojquiya ipan nopa tonali, antechtencahuilise se oquich chivo quej se tacajcahualisti por tajtacoli. Huan iyoca techtencahuilica nopa tacajcahualisti tatatili cati monequi mojmosta ica nopa tacajcahualisti ten harina huan cati tatoyahuali cati inihuaya yahui. </div>
<div class='p'>
<span class="verse" id="NU29_39">39&#160;</span>“Huajca nochi ni tacajcahualisti antechtencahuilise na, niamoTECO, ipan sesen tonali cati niquixquetztoc. Huan nochi ya ni elis iyoca ten se tacajcahualisti tatatili, o ten harina, o cati tatoyahuali, o se para tayoltalili ica na cati anquinequise antechmacase. Huan elis iyoca ten se tacajcahualisti cati antechmacase quema noca mocahuaj se tenijqui.” </div>
<div class='p'>
<span class="verse" id="NU29_40">40&#160;</span>Huajca Moisés quinpohuili nochi nopa israelitame nochi ni tanahuatili cati TOTECO quimacatoya.  </div>
<div class='psalmlabel' id='NU30_0'> 30</div>
<div class='s'>Cati ica mocahuaj TOTECO taya quichihuase </div>
<div class='p'>
<span class="verse" id="NU30_1">1&#160;</span>Huan Moisés quincamanalhui nochi tayacanani ten sesen hueyi familia ten nopa israelitame, huan quinilhui: </div>
<div class='p'>“TOTECO tanahuatijtoc 
<span class="verse" id="NU30_2">2&#160;</span>para quema se tacat quitencahuas para quichihuas se tamanti para TOTECO, o motestigojquetzas para amo quichihuas se tamanti, monequi quitamichihuas nochi cati quiijtojtoc. </div>
<div class='p'>
<span class="verse" id="NU30_3">3&#160;</span>“Huan quema se ichpocat cati noja itztoc ihuaya itata, quitencahuilis Toteco para quichihuas se tamanti, o motestigojquetzas para amo quichihuas se tamanti, 
<span class="verse" id="NU30_4">4&#160;</span>huan itata quimati huan amo teno quiijtohua, huajca nopa ichpocat monequi quitamichihuas cati quiijtojtoc. 
<span class="verse" id="NU30_5">5&#160;</span>Pero sinta itata quiijtos nimantzi ipan nopa tonali para amo quicahuilis para quitamichihuas cati quiijtojtoc, huajca amo monequi quichihuas, pampa itata amo quinejqui. Huan TOTECO quitapojpolhuis cati quiijtojtoc pampa itata amo quicahuili ma quichihua. </div>
<div class='p'>
<span class="verse" id="NU30_6">6&#160;</span>“Huan sinta se ichpocat quitencahuilijtoc TOTECO para quichihuilis se tamanti, masque ohui quichihuas huan teipa monamictis, 
<span class="verse" id="NU30_7">7&#160;</span>huan sinta ihuehue amo quitzacuilía nimantzi quema quicaqui, huajca nopa ichpocat monequi quitamichihuas cati quiijtojtoc. 
<span class="verse" id="NU30_8">8&#160;</span>Pero sinta quema quimatis ihuehue, nimantzi ipan nopa tonali quiijtos para amo quinequi ma quitamichihua, huajca amo monequi quichihuas pampa ihuehue quiquixtilijtoc ichicahualis cati quiijtojtoc, masque quiijto cati nelía ohui. Huan TOTECO quitapojpolhuis cati quiijto. </div>
<div class='p'>
<span class="verse" id="NU30_9">9&#160;</span>“Pero sinta se sihuat cati icnotzi, o cati quicajqui ihuehue, o cati ihuehue moamasosolo ihuaya quitencahuas para techchihuilis se tamanti, o motestigojquetzas para amo quichihuas se tamanti, huajca cati quiijtojtoc, ya nopa monequi quitamichihuas. </div>
<div class='p'>
<span class="verse" id="NU30_10">10&#160;</span>“Huan sinta se sihuat cati ya monamictijtoc techtencahuilis se tenijqui, o motestigojquetzas para quichihuas se tamanti, 
<span class="verse" id="NU30_11">11&#160;</span>huan ihuehue quimati, huan amo teno quiilhuía, huajca quena, cati quiijtojtoc quipiya chicahualisti huan monequi quitamichihuas. 
<span class="verse" id="NU30_12">12&#160;</span>Pero sinta ipan nopa tonal quema ihuehue quimatis yaya quiijtos para amo quicahuas quichihuas, huajca ayecmo quipiya chicahualisti cati quiijtojtoc pampa ihuehue quiquixtili ichicahualis. Huan TOTECO quitapojpolhuis cati quiijtojtoc. </div>
<div class='p'>
<span class="verse" id="NU30_13">13&#160;</span>“Huajca se tacat huelis quimacas chicahualisti, o quiquixtilis ichicahualis cati isihua quitencajtoc ica TOTECO para quichihuas o amo quichihuas, sinta nimantzi quiijtos. 
<span class="verse" id="NU30_14">14&#160;</span>Pero sinta ya amo molinía huan quej nopa pano se ome tonati, huajca, quena, monequi quitamichihuas. 
<span class="verse" id="NU30_15">15&#160;</span>Huan sinta ya quichiya hasta seyoc tonal huan teipa quiijtos para amo quicahuilis ma quichihua, huajca ya quihuicas nopa tajtacoli por cati isihua quitencajqui quichihuas huan amo quichijqui.” </div>
<div class='p'>
<span class="verse" id="NU30_16">16&#160;</span>Huajca ya ni nopa tanahuatili cati TOTECO quimacac Moisés ten quenicatza elis ica se tacat huan isihua, huan se tetaj ica iichpoca quema noja itztoc imaco sinta nopa isihua o iichpoca motestigojquetzas para quichihuas se tamanti.  </div>
<div class='psalmlabel' id='NU31_0'> 31</div>
<div class='s'>Israelitame quisosolohuaj tali Madián </div>
<div class='p'>
<span class="verse" id="NU31_1">1&#160;</span>Huan TOTECO quiilhui Moisés: </div>
<div class='p'>
<span class="verse" id="NU31_2">2&#160;</span>“Ximomacuepa ica nopa madianitame por cati quinchihuilijque nopa israelitame huan teipa timiquis.” </div>
<div class='p'>
<span class="verse" id="NU31_3">3&#160;</span>Huajca Moisés quinilhui nopa israelitame: </div>
<div class='p'>―Sequij ansoldados monequi ximocualtalica huan xijcuica amotepos para ica antatehuitij. Monequi timomacuepase ica nopa madianitame ica itequiticayo TOTECO. 
<span class="verse" id="NU31_4">4&#160;</span>Sesen hueyi familia monequi quintitanis se mil soldados para tatehuitij. </div>
<div class='p'>
<span class="verse" id="NU31_5">5&#160;</span>Huajca quej nopa mosentilijque 12 mil soldados, se mil ten sesen hueyi familia. Huan nochi ya mocualtalijtoque para yase tatehuitij ica nopa madianitame. 
<span class="verse" id="NU31_6">6&#160;</span>Huan Moisés quintitanqui nopa 12 mil soldados huan quititanqui Finees, itelpoca nopa totajtzi Eleazar, para quinyacanas. Huan ya nojquiya quihuicac sequij tamantzitzi cati quitequihuíaj tiopan calijtic, huan nopa tapitzali para quipitzase para quinyolmelahuase quema pehuase para tatehuise. </div>
<div class='p'>
<span class="verse" id="NU31_7">7&#160;</span>Huan quintehuijque nopa madianitame huan quinmictijque nochi quej TOTECO quinahuatijtoya Moisés. 
<span class="verse" id="NU31_8">8&#160;</span>Quinmictijque Evi, Requem, Zur, Hur huan Reba cati eliyayaj nopa macuilti tanahuatiani ten madianitame. Huan nojquiya quimictijque Balaam, icone Beor ica macheta. 
<span class="verse" id="NU31_9">9&#160;</span>Huan nopa israelitame quinitzquijque huan quinhuicaque ilpitoque nopa sihua madianitame inihuaya ininconehua cati pisiltzitzi. Huan quincuilijque huan quinhuicaque nochi inintapiyalhua, huan nochi tamanti cati patiyo cati quipixtoyaj. 
<span class="verse" id="NU31_10">10&#160;</span>Huan nojquiya quintamitatilijque nochi inialtepehua huan campa mochihuayayaj. 
<span class="verse" id="NU31_11">11&#160;</span>Huan nopa soldados quihuicaque nochi nopa tamanti cati quitantoyaj inihuaya nopa tapiyalme, sihuame huan coneme. 
<span class="verse" id="NU31_12">12&#160;</span>Huan quihuiquilijque Moisés huan nopa totajtzi Eleazar huan nopa sequinoc israelitame cati mocajtoyaj campa ininchaj ipan nopa tamayamit ipan tali Moab, nechca hueyat Jordán, iixmelac altepet Jericó. </div>
<div class='p'>
<span class="verse" id="NU31_13">13&#160;</span>Huan Moisés, Eleazar huan nochi nopa tayacanani ten israelitame quisque campa ininchaj huan quinnamiquitoj nopa soldados. 
<span class="verse" id="NU31_14">14&#160;</span>Huan Moisés cualanqui ica nopa soldados cati quipiyayayaj tequiticayot, inijuanti cati quinyacanayayaj se mil o se cien soldados, 
<span class="verse" id="NU31_15">15&#160;</span>huan quinilhui: </div>
<div class='p'>―¿Para ten anquincajque yoltoque nochi ni sihuame? 
<span class="verse" id="NU31_16">16&#160;</span>Ya ni inijuanti cati quitoquilijque icamanal Balaam, huan quinchijque ma tajtacolchihuaca nochi nopa israelitame quema quicajtejque TOTECO para quihueyichihuase Baal ipan nopa tepet Peor. Huan elqui inintajtacol inijuanti para huetzqui nopa cocolisti topani, tiimasehualhua TOTECO. 
<span class="verse" id="NU31_17">17&#160;</span>Huajca xiquinmictica amantzi nochi oquichpilme huan nochi sihuame cati ya quiixmajtoque se tacat. 
<span class="verse" id="NU31_18">18&#160;</span>Huan nochi sihuapilme cati nelía ayemo teno quimatij huelis itztose, huan elise amoaxcahua. 
<span class="verse" id="NU31_19">19&#160;</span>Huan nochi amojuanti cati anquimictijtoque se acajya o anquiitzquitoque se mijcatzi, monequi ximocahuaca huejca ten amoaltepe. Amo xicalaquica ipan toaltepe ten yoyon calme. Huan ipan eyi tonati huan chicome tonati, monequi ximopajpacaca ica nopa at cati tetapajpacchihua quej TOTECO quiijtohua. Huan nojquiya xiquinpajpacaca nopa sihuapilme cati anmoaxcatijtoque. 
<span class="verse" id="NU31_20">20&#160;</span>Nojquiya xijtapajpacchihuaca nochi tamanti cati anmocuilijtoque ten cuahuit huan ten yoyomit para anmotalilise, huan yoyomit ten cuetaxti o ten iniijhuiyo chivojme. </div>
<div class='p'>
<span class="verse" id="NU31_21">21&#160;</span>Huan nopa totajtzi Eleazar quinilhui nochi nopa soldados cati yajtoyaj tatehuitoj: </div>
<div class='p'>―Ya ni nopa tanahuatili cati TOTECO quimacac Moisés: 
<span class="verse" id="NU31_22">22&#160;</span>Nochi tamanti cati amo hueli tata quej oro, plata, bronce, hierro, estaño, huan plomo cati anmocuilijtoque, 
<span class="verse" id="NU31_23">23&#160;</span>monequi anquicalaquise ipan tit para anquipajpacase. Huan teipa xicatzejtzelhuica ica nopa at cati tapajpaca iixpa TOTECO. Huan nochi tamanti cati amo quiijyohuis tit, monequi xijpajpacaca san ica nopa at. 
<span class="verse" id="NU31_24">24&#160;</span>Huan ipan chicome tonati monequi anquichicuenise amoyoyo huan sempa anmocahuase antapajpactique iixpa TOTECO. Teipa sempa hueli ancalaquise campa toaltepe. </div>
<div class='s'>Momajmacaque cati quincuilijque madianitame </div>
<div class='p'>
<span class="verse" id="NU31_25">25&#160;</span>Huan TOTECO quiilhui Moisés: </div>
<div class='p'>
<span class="verse" id="NU31_26">26&#160;</span>“Xiquinpohua quesqui tapiyalme huan sihuapilme anquincuilijque nopa madianitame. Ma mitzpalehui nopa totajtzi Eleazar ihuaya nopa tayacanani ten sesen hueyi familia, huan xiquijcuiloca quesqui itztoque. 
<span class="verse" id="NU31_27">27&#160;</span>Huan xijtajcoitaca cati onca. Tajco elis iniaxcahua inijuanti cati tatehuitoj, huan nopa seyoc tajco elis iniaxca ne sequinoc israelitame. 
<span class="verse" id="NU31_28">28&#160;</span>Nojquiya xijcuica se achi para na cati elis quej se impuesto. Ipan cati iniaxca nopa soldados, elis noaxca se masehuali, se huacax, se burro o se borrego ipan sesen 500. 
<span class="verse" id="NU31_29">29&#160;</span>Huan inijuanti cati noaxcahua anquimacase nopa totajtzi Eleazar para techmactilis na, niamoTECO. 
<span class="verse" id="NU31_30">30&#160;</span>Huan ten nopa seyoc tajco cati eli iniaxca ne sequinoc israelitame, antechiyocatalilise se sihuapil, se huacax, se burro huan se borrego ten sesen 50. Huan nochi inijuanti anquinmacase nopa levitame cati quimocuitahuíaj noyoyon tiopa, niamoTECO.” </div>
<div class='p'>
<span class="verse" id="NU31_31">31&#160;</span>Huajca Moisés huan Eleazar quichijque senquisa quej TOTECO quinahuatijtoya Moisés. </div>
<div class='p'>
<span class="verse" id="NU31_32">32&#160;</span>Huan cati mocajque yoltoque cati nopa soldados quincuilijtoyaj inincualancaitacahua elque: 675 mil borregojme, 
<span class="verse" id="NU31_33">33&#160;</span>72 mil huacaxme, 
<span class="verse" id="NU31_34">34&#160;</span>61 mil burrojme 
<span class="verse" id="NU31_35">35&#160;</span>huan 32 mil ichpocame cati ayemo quiixmatiyayaj se tacat. </div>
<div class='p'>
<span class="verse" id="NU31_36">36&#160;</span>Huajca nopa tajco ten tapiyalme huan ichpocame cati elqui iniaxca nopa soldados elque: </div>
<div class='q'>337 mil 500 borregojme, </div>
<div class='q'>
<span class="verse" id="NU31_37">37&#160;</span>huan ten inijuanti 675 elqui iaxca TOTECO quej se impuesto. </div>
<div class='q'>
<span class="verse" id="NU31_38">38&#160;</span>Huan 36 mil huacaxme, </div>
<div class='q'>huan ten inijuanti 72 elqui iaxca TOTECO. </div>
<div class='q'>
<span class="verse" id="NU31_39">39&#160;</span>Huan 30 mil 500 burrojme, </div>
<div class='q'>huan ten inijuanti 61 elqui iaxca TOTECO. </div>
<div class='q'>
<span class="verse" id="NU31_40">40&#160;</span>Huan 16 mil ichpocame, </div>
<div class='q'>huan ten inijuanti 32 elque iaxcahua TOTECO. </div>
<div class='p'>
<span class="verse" id="NU31_41">41&#160;</span>Huan Moisés quincuic nopa tapiyalme huan sihuapilme cati elqui quej se impuesto para TOTECO huan quimactili nopa totajtzi Eleazar quej TOTECO quinahuatijtoya. </div>
<div class='p'>
<span class="verse" id="NU31_42">42&#160;</span>Huan Moisés quiiyocatali nopa tajco cati elis iniaxca nopa israelitame ten ne tajco cati eliyaya iniaxca nopa soldados. 
<span class="verse" id="NU31_43">43&#160;</span>Huan nopa tajco cati elqui iniaxca nopa israelitame elque: 337 mil 500 borregojme, 
<span class="verse" id="NU31_44">44&#160;</span>36 mil huacaxme, 
<span class="verse" id="NU31_45">45&#160;</span>30 mil 500 burrojme 
<span class="verse" id="NU31_46">46&#160;</span>huan 16 mil sihuapilme. </div>
<div class='p'>
<span class="verse" id="NU31_47">47&#160;</span>Huan ten ya ni cati eliyaya iniaxca nopa israelitame, Moisés quintapejpeni se ipan sesen 50 ichpocame huan tapiyalme quej TOTECO quinahuatijtoya, huan quinmactili nopa levitame cati quimocuitahuiyayaj iyoyon tiopa TOTECO. </div>
<div class='p'>
<span class="verse" id="NU31_48">48&#160;</span>Huajca nopa soldados cati quipixque tequiticayot ica sesen mil soldados huan ica sesen 100 soldados monechcahuijque campa Moisés, 
<span class="verse" id="NU31_49">49&#160;</span>huan quiilhuijque: “Timotequipanojcahua tiquinpojtoque nochi soldados cati itztoyaj tomaco quema titatehuitoj, huan yon se amo polijtoc. 
<span class="verse" id="NU31_50">50&#160;</span>Huajca tijnequij tijmactilise TOTECO se nemacti para tijtascamatilise. Huan nochi macosti, maquechcosti, anillos, pijpiloli huan costi ten oro cati sesen timopantilijtoyaj tijhualicatoque para tijmacase TOTECO. Ma eli se taixtzacuili para quiixtzacuas totajtacolhua, pampa amo senquisa tijtoquilijque itanahuatil.” </div>
<div class='p'>
<span class="verse" id="NU31_51">51&#160;</span>Huajca Moisés ihuaya Eleazar quinselilijque nochi nopa tamanti tayejyejcayot ten oro cati quihualicaque. 
<span class="verse" id="NU31_52">52&#160;</span>Huan nochi nopa oro cati san nopa tayacanani ten soldados ica iniyolo quimactilijque TOTECO quipanoc 184 kilos ietica huan tahuel eliyaya patiyo. 
<span class="verse" id="NU31_53">53&#160;</span>Huan iyoca oncayaya miyac tayejyejcayot, pampa sesen soldado cati amo tayacanquet quitencahuili TOTECO nopa tamanti ten oro cati eltoya imaco. 
<span class="verse" id="NU31_54">54&#160;</span>Huajca Moisés ihuaya Eleazar nopa totajtzi quiselijque nopa oro cati nopa tayacanani quihualicatoyaj, huan quitalijque tiopan calijtic campa mopantiyayaj ica TOTECO para TOTECO ma quinelnamiqui nopa israelitame.  </div>
<div class='psalmlabel' id='NU32_0'> 32</div>
<div class='s'>Iniixhuihua Rubén huan Gad quiselijque inintal </div>
<div class='r'>(Dt. 3:12-22) </div>
<div class='p'>
<span class="verse" id="NU32_1">1&#160;</span>Huan nopa israelitame ipan nopa huejhueyi familias Rubén huan Gad quinpiyayayaj tahuel miyaqui tapiyalme. Huan quiitaque para nopa tali Jazer huan tali Galaad nechca campa itztoyaj, eliyaya nelía cuali para tapiyalme huan yeca inijuanti quinequiyayaj. 
<span class="verse" id="NU32_2">2&#160;</span>Huajca yajque quiitatoj Moisés, nopa totajtzi Eleazar huan nopa tayacanani ten nochi israelitame huan quinilhuijque: </div>
<div class='p'>
<span class="verse" id="NU32_3">3&#160;</span>―Xiquitaca, TOTECO techcahuilijtoc tiisraelitame ma tijtanica nochi ni talme ten Atarot, Dibón, Jazer, Nimra, Hesbón, Eleale, Sebam, Nebo huan Beón. 
<span class="verse" id="NU32_4">4&#160;</span>Huan nochi ni talme nelía cuali para tapiyalme, huan tojuanti, timotequipanojcahua, tiquinpiyaj miyaqui tapiyalme. 
<span class="verse" id="NU32_5">5&#160;</span>Huajca sinta anquiitaj para cuali, techmacaca ni tali para elis cati tijselise, huan ayecmo teno tijselise ipan nopa tali ipan neca nali ten hueyat Jordán. </div>
<div class='p'>
<span class="verse" id="NU32_6">6&#160;</span>Pero Moisés quinnanquili iteipan ixhuihua Rubén huan Gad: </div>
<div class='p'>―¿Anquinequij para nopa sequinoc israelitame yase tatehuitij huan amojuanti san anmosehuise nica? 
<span class="verse" id="NU32_7">7&#160;</span>¿Anquinmajmatise nopa israelitame para ma amo panoca ipan nopa tali cati TOTECO quinmacatoc? 
<span class="verse" id="NU32_8">8&#160;</span>Quej nopa quichijque amotatahua quema niquintitanqui ten Cades Barnea para ma quitajtachilitij nopa cuali tali. 
<span class="verse" id="NU32_9">9&#160;</span>Inijuanti ajsitoj hasta ipan nopa tamayamit ten Escol huan cuali quitajtachilijque nopa tali, huan teipa quinmajmaticoj nopa israelitame para ma amo calaquica ipan nopa cuali tali cati TOTECO quinmacatoya. 
<span class="verse" id="NU32_10">10&#160;</span>Huan TOTECO tahuel cualanqui ica inijuanti ipan nopa tonali, huan ya motestigojquetzqui, 
<span class="verse" id="NU32_11">11&#160;</span>huan quiijto para yon se ten ni tacame cati quisque ipan tali Egipto huan cati ya quiaxitijque 20 xihuit, amo calaquise ipan nopa tali cati ininca mocajqui Abraham, Isaac huan Jacob para quinmacasquía ininteipan ixhuihua. Pampa nopa tacame amo quitoquilijtoque ica nochi iniyolo. 
<span class="verse" id="NU32_12">12&#160;</span>San hueli calaquise Caleb, icone Jefone nopa cenezeo, ihuaya Josué, icone Nun, pampa inijuanti quitoquilijque TOTECO ica nochi iniyolo. Huajca quej nopa quiijto TOTECO ipan ne tonal. 
<span class="verse" id="NU32_13">13&#160;</span>Huan ya tahuel cualanqui ica nopa israelitame huan quichijqui ma nejnemica ipan nopa huactoc tali para 40 xihuit. Monequiyaya nejnentinemise nopona hasta mijque nochi cati quisque ipan tali Egipto pampa inijuanti san sejco tacatque ipan Egipto huan ica sempa quiixpanoque TOTECO, huan monejqui miquise iixpa. 
<span class="verse" id="NU32_14">14&#160;</span>Huan ama amojuanti, anininconehua ne tajtacolchijca tetatme, anquinequij anquitoquilise inifiero ojhui, huan anquinequij anquiixpanose TOTECO para noja más cualanis ica tojuanti tiisraelitame. 
<span class="verse" id="NU32_15">15&#160;</span>Sinta amo anquitoquilíaj TOTECO, ya quichihuas para nochi israelitame noja más xihuit ma huejcahuaca ipan ni huactoc tali hasta nochi miquise, huan amojuanti anquipiyase tajtacoli por inimiquilis. </div>
<div class='p'>
<span class="verse" id="NU32_16">16&#160;</span>Huajca ininteipan ixhuihua nopa huejhueyi familias Rubén huan Gad monechcahuijque campa Moisés huan quiilhuijque: </div>
<div class='p'>―¡Amo! Amo ya nopa cati tiquijtohuaj. Tojuanti tijnequij tijchihuase tatzacti para totapiyalhua, huan altepeme para toconehua huan tosihuajhua. 
<span class="verse" id="NU32_17">17&#160;</span>Huan teipa titacame tijhuicase totepos huan tiquinyacantiyase ne sequinoc israelitame titatehuitij hasta tiquincalaquitij nochi inijuanti ipan inintal cati quiselise. Pero toconehua huan tosihuajhua mocahuase nica ipan altepeme cati cuali moyahualtzactose ica tepamit para amo teno ininpantis ica masehualme cati itztoque nica nechca. 
<span class="verse" id="NU32_18">18&#160;</span>Huan tojuanti amo titacuepilise tochajchaj hasta nochi israelitame moaxcatijtosejya inintal cati elis iniaxca para quiselise. 
<span class="verse" id="NU32_19">19&#160;</span>Pero tojuanti amo tijselise yon se tali ica neca nali ten hueyat Jordán, pampa ya tijselijtose nica ipan ni nali. </div>
<div class='p'>
<span class="verse" id="NU32_20">20&#160;</span>Huan Moisés quinnanquili: </div>
<div class='p'>―Sinta melahuac anquitamichihuase cati anquiijtohuaj huan anmocualtalise huan anquihuicase amotepos para antatehuitij ipan itatehuilis TOTECO, huajca cuali. 
<span class="verse" id="NU32_21">21&#160;</span>Pero monequi nochi amosoldados quiixcotonase nopa hueyat Jordán iixpa TOTECO huan tatehuise hasta TOTECO quintamiquixtis nochi icualancaitacahua iixpa, 
<span class="verse" id="NU32_22">22&#160;</span>huan mocuilijtos nopa tali. Huan teipa, quena, ya huelis anhualase ipan amotal nica quema ya anquichijtose nochi cati anmocajtoyaj iixpa TOTECO huan iniixpa israelitame para anquichihuase. Huan ni talme nica elis amoaxca iixpa TOTECO. 
<span class="verse" id="NU32_23">23&#160;</span>Pero sinta amo anquitamichihuase nochi ya ni cati anquiijtojtoque, huajca cuali xijmatica para antajtacolchijtose ica TOTECO, huan se tonali amechajsis se tatzacuiltili ica nopa tajtacoli. 
<span class="verse" id="NU32_24">24&#160;</span>Huajca ama xipehuaca xijcualtalica altepeme para amoconehua huan amosihuajhua, huan tatzacti para amoborregojhua, huan teipa xijtamichihuaca nochi cati anquiijtojtoque. </div>
<div class='p'>
<span class="verse" id="NU32_25">25&#160;</span>Huan nochi iteipan ixhuihua Rubén huan Gad quinanquilijque: </div>
<div class='p'>―Timotequipanojcahua tijchihuase senquisa nochi cati ta technahuatijtoc. 
<span class="verse" id="NU32_26">26&#160;</span>Toconehua, tosihuajhua huan totapiyalhua mocahuase ipan altepeme ipan tali Galaad. 
<span class="verse" id="NU32_27">27&#160;</span>Huan tojuanti cati hueli tijhuicaj teposti tijpanose ni hueyat iixpa TOTECO huan titatehuitij quej technahuatijtoc. </div>
<div class='p'>
<span class="verse" id="NU32_28">28&#160;</span>Huajca Moisés quinahuati nopa totajtzi Eleazar, Josué huan nopa tayacanani ten nochi israelitame ica ni camanali: </div>
<div class='p'>
<span class="verse" id="NU32_29">29&#160;</span>―Sinta nochi nopa tatehuijca tacame ipan nopa huejhueyi familias Gad huan Rubén quipanose hueyat Jordán cuali mocualtalijtoque para tatehuitij quej TOTECO quinnahuatía, huan tatehuise hasta quema anquitamitantosejya nopa cuali tali, huajca xiquinmacaca nopa tali Galaad para ma eli iniaxca. 
<span class="verse" id="NU32_30">30&#160;</span>Pero sinta amo quipanose ica inintepos para tatehuitij, huajca elis amoaxca se tali ipan neca nali ipan tali Canaán campa anquiselise amojuanti. </div>
<div class='p'>
<span class="verse" id="NU32_31">31&#160;</span>Huan nochi iteipan ixhuihua Gad huan Rubén tananquilijque: </div>
<div class='p'>―Tijtamichihuase cati TOTECO technahuatijtoc, timotequipanojcahua. 
<span class="verse" id="NU32_32">32&#160;</span>Temachti cuali timocualtalijtose ica totepos huan tijpanose nopa hueyat quej TOTECO technahuatía para titatehuitij ipan tali Canaán, pero teipa timocahuase ica ni tali cati ama tijselíaj ipan ni nali ten ni hueyat Jordán. </div>
<div class='p'>
<span class="verse" id="NU32_33">33&#160;</span>Huajca Moisés quinmacac nopa hueyi familia Gad, Rubén huan tajco nopa hueyi familia Manasés, cati elqui icone José, nopa talme ipan nica nali. Huan quiselijque nopa tali cati achtohui quinahuatiyayaj nopa amorreo tanahuatiani, Sehón huan Og ten altepet Basán. Nojquiya quiselijque nochi nopa altepeme cati quinahuatiyayaj huan nochi tali cati quinyahualojtoya. </div>
<div class='p'>
<span class="verse" id="NU32_34">34&#160;</span>Huan nopa hueyi familia Gad quicualchijchijque nopa altepet ten Dibón, Atarot, Aroer, 
<span class="verse" id="NU32_35">35&#160;</span>Atarot Sofán, Jazer, Jogbeha, 
<span class="verse" id="NU32_36">36&#160;</span>Bet Nimra huan Bet Arán, huan cuali quinyahualtzajque ica tepamit huan quichijque tatzacti para ininborregojhua. </div>
<div class='p'>
<span class="verse" id="NU32_37">37&#160;</span>Huan nopa hueyi familia Rubén quicualchijchijque nopa altepet ten Hesbón, Eleale, Quiriataim, 
<span class="verse" id="NU32_38">38&#160;</span>Nebo huan Baal Meón huan quipataque inintoca. Huan nojquiya quicualchijchijque nopa altepet Sibma. </div>
<div class='p'>
<span class="verse" id="NU32_39">39&#160;</span>Huan iixhuihua Maquir, cati elqui icone Manasés ten huejcajquiya, moaxcatito nopa tali ten Galaad cati quitequihuiyayaj nopa amorreos huan moaxcatijque nopa tali. 
<span class="verse" id="NU32_40">40&#160;</span>Huajca Moisés quinmacac iixhuihua Maquir nopa tali Galaad, huan nopona mocajque para itztose. 
<span class="verse" id="NU32_41">41&#160;</span>Huan iixhuihua Jair, nopa seyoc icone Manasés ten huejcajquiya, yajque moaxcatitoj cati eliyaya iniaxca sequinoc amorreos huan quitocaxtijque Havot Jair. 
<span class="verse" id="NU32_42">42&#160;</span>Huan Noba ihuaya iteixmatcahua yajque moaxcatitoj Kenat ica nochi pilaltepetzitzi cati iaxca, huan quitocaxtijque Noba quej ya itoca eltoya.  </div>
<div class='psalmlabel' id='NU33_0'> 33</div>
<div class='s'>Nopa ojti cati israelitame quitoquilijtoyaj </div>
<div class='p'>
<span class="verse" id="NU33_1">1&#160;</span>Nica eltoc inintoca nochi nopa lugares campa nopa israelitame panotiyajque quema quisque ipan tali Egipto ica nochi nopa huejhueyi pamit ten inimasehualhua, huan quinyacantiyahuiyaya Moisés ihuaya Aarón. 
<span class="verse" id="NU33_2">2&#160;</span>Moisés quiijcuilojtiyajqui nochi inintoca nopa lugares campa quiquetztiyajque iniyoyoncalhua. </div>
<div class='p'>
<span class="verse" id="NU33_3">3&#160;</span>Nopa israelitame quistejque ipan altepet Ramesés ipan tali Egipto ipan 14 itequi nopa achtohui metzti ipan nopa israelita calendario<a href='#FN4' epub:type='noteref' class='noteref'>*</a>. Quinescayotijque nopa ilhuit Pascua huan ica ijnaloc ten nopa seyoc tonali quistejque ica hueyi chicahualisti iniixpa nopa egiptome. 
<span class="verse" id="NU33_4">4&#160;</span>Huan quema quistejque, nopa egiptome noja quintaltocayayaj ininconehua cati achtohuime pampa TOTECO quichijtoya ma miquica. Huan TOTECO nojquiya quintamitepejqui nochi inintaixcopincayohua. </div>
<div class='p'>
<span class="verse" id="NU33_5">5&#160;</span>Huan nopa israelitame quistejque altepet Ramesés huan quiquetzque iniyoyoncalhua ipan Sucot. </div>
<div class='p'>
<span class="verse" id="NU33_6">6&#160;</span>Quistejque Sucot huan mochihuatoj ipan Etam campa pehua nopa huactoc tali. </div>
<div class='p'>
<span class="verse" id="NU33_7">7&#160;</span>Quistejque Etam huan mocuetque para quimacase se huelta ica Pi Hahirot cati mocahua ica campa quisa tonati ten Baal Zefón, huan nopona mochijque nechca Migdol. </div>
<div class='p'>
<span class="verse" id="NU33_8">8&#160;</span>Huan quema quistejque Pi Hahirot, quiixcotonque nopa hueyi at huan ajsitoj campa nopa huactoc tali. Huan nejnentiyajque eyi tonati ipan nopa huactoc tali ten Etam huan mochijque campa Mara. </div>
<div class='p'>
<span class="verse" id="NU33_9">9&#160;</span>Huan quistejque ipan Mara huan ajsitoj ipan nopa huactoc tali cati itoca Elim campa oncayaya 12 amelme huan 70 apachij cuame, huan mochijque nopona. </div>
<div class='p'>
<span class="verse" id="NU33_10">10&#160;</span>Teipa quistejque Elim huan mochihuatoj nechca nopa hueyi at cati itoca Chichiltic. </div>
<div class='p'>
<span class="verse" id="NU33_11">11&#160;</span>Huan quistejque campa nopa Hueyi At Chichiltic huan mochihuatoj ipan nopa huactoc tali cati itoca Sin. </div>
<div class='p'>
<span class="verse" id="NU33_12">12&#160;</span>Huan quistejque campa nopa huactoc tali Sin huan mochihuatoj ipan Dofca. </div>
<div class='p'>
<span class="verse" id="NU33_13">13&#160;</span>Huan quistejque Dofca huan mochihuatoj ipan Alús. </div>
<div class='p'>
<span class="verse" id="NU33_14">14&#160;</span>Teipa quistejque Alús huan mochihuatoj ipan huactoc tali ten Refidim campa amo oncayaya at para quiise. </div>
<div class='p'>
<span class="verse" id="NU33_15">15&#160;</span>Huan quistejque Refidim huan mochihuatoj ipan nopa huactoc tali Sinaí. </div>
<div class='p'>
<span class="verse" id="NU33_16">16&#160;</span>Teipa quistejque ipan nopa huactoc tali Sinaí huan mochihuatoj ipan Kibrot Hataava. </div>
<div class='p'>
<span class="verse" id="NU33_17">17&#160;</span>Huan quistejque Kibrot Hataava huan mochihuatoj ipan Hazerot. </div>
<div class='p'>
<span class="verse" id="NU33_18">18&#160;</span>Huan quistejque Hazerot huan mochihuatoj ipan Ritma. </div>
<div class='p'>
<span class="verse" id="NU33_19">19&#160;</span>Teipa quistejque Ritma huan mochihuatoj ipan Rimón Peres. </div>
<div class='p'>
<span class="verse" id="NU33_20">20&#160;</span>Huan quistejque Rimón Peres huan mochihuatoj ipan Libna. </div>
<div class='p'>
<span class="verse" id="NU33_21">21&#160;</span>Huan quistejque Libna huan mochihuatoj ipan Rissa. </div>
<div class='p'>
<span class="verse" id="NU33_22">22&#160;</span>Huan quistejque Rissa huan mochihuatoj ipan Ceelata. </div>
<div class='p'>
<span class="verse" id="NU33_23">23&#160;</span>Teipa quistejque Ceelata huan mochihuatoj ipan nopa tepet Sefer. </div>
<div class='p'>
<span class="verse" id="NU33_24">24&#160;</span>Huan quistejque campa nopa tepet Sefer huan mochihuatoj ipan Harada. </div>
<div class='p'>
<span class="verse" id="NU33_25">25&#160;</span>Huan quistejque Harada huan mochihuatoj ipan Macelot. </div>
<div class='p'>
<span class="verse" id="NU33_26">26&#160;</span>Teipa quistejque Macelot huan mochihuatoj ipan Tahat. </div>
<div class='p'>
<span class="verse" id="NU33_27">27&#160;</span>Huan quistejque Tahat huan mochihuatoj ipan Tara. </div>
<div class='p'>
<span class="verse" id="NU33_28">28&#160;</span>Teipa quistejque Tara huan mochihuatoj ipan Mitca. </div>
<div class='p'>
<span class="verse" id="NU33_29">29&#160;</span>Huan quistejque Mitca huan mochihuatoj ipan Hasmona. </div>
<div class='p'>
<span class="verse" id="NU33_30">30&#160;</span>Huan quistejque Hasmona huan mochihuatoj ipan Moserot. </div>
<div class='p'>
<span class="verse" id="NU33_31">31&#160;</span>Huan quistejque Moserot huan mochihuatoj ipan Bene Jaacán. </div>
<div class='p'>
<span class="verse" id="NU33_32">32&#160;</span>Huan quistejque Bene Jaacán huan mochihuatoj ipan Hor ipan tali Gidgad. </div>
<div class='p'>
<span class="verse" id="NU33_33">33&#160;</span>Huan quistejque Hor ipan tali Gidgad huan mochihuatoj ipan Jotbata. </div>
<div class='p'>
<span class="verse" id="NU33_34">34&#160;</span>Huan quistejque Jotbata huan mochihuatoj ipan Abrona. </div>
<div class='p'>
<span class="verse" id="NU33_35">35&#160;</span>Huan quistejque Abrona huan mochihuatoj ipan Ezión Geber. </div>
<div class='p'>
<span class="verse" id="NU33_36">36&#160;</span>Huan quistejque Ezión Geber huan mochihuatoj ipan huactoc tali ten Zin campa Cades. </div>
<div class='p'>
<span class="verse" id="NU33_37">37&#160;</span>Huan quistejque Cades huan mochihuatoj ipan nopa tepet Hor campa monepantía nopa tali Edom. </div>
<div class='p'>
<span class="verse" id="NU33_38">38&#160;</span>Huan quej TOTECO quinahuati ma quichihua, tejcoc nopa totajtzi Aarón ipan ne tepet Hor huan nopona mijqui ipan nopa achtohui tonali ten nopa macuilpa metzti ipan nopa israelita calendario<a href='#FN5' epub:type='noteref' class='noteref'>†</a>, quema ya quipiyayaya 40 xihuit para quistoyaj ipan tali Egipto. 
<span class="verse" id="NU33_39">39&#160;</span>Huan quema Aarón mijqui ipan nopa tepet Hor, quipiyayaya 123 xihuit. </div>
<div class='p'>
<span class="verse" id="NU33_40">40&#160;</span>Huan Tanahuatijquet Arad cati itztoya ipan nopa huactoc tali Neguev ipan tali Canaán quicajqui para ajsitihualayayaj nopa israelitame. </div>
<div class='p'>
<span class="verse" id="NU33_41">41&#160;</span>Huan nopa israelitame quistejque ipan tepet Hor huan mochihuatoj ipan Zalmona. </div>
<div class='p'>
<span class="verse" id="NU33_42">42&#160;</span>Huan quistejque Zalmona huan mochihuatoj ipan Punón. </div>
<div class='p'>
<span class="verse" id="NU33_43">43&#160;</span>Huan quistejque Punón huan mochihuatoj ipan Obot. </div>
<div class='p'>
<span class="verse" id="NU33_44">44&#160;</span>Huan quistejque Obot huan mochihuatoj ipan Ije Abarim campa monepantía ica tali Moab. </div>
<div class='p'>
<span class="verse" id="NU33_45">45&#160;</span>Huan quistejque Ije Abarim huan mochihuatoj ipan Dibón Gad. </div>
<div class='p'>
<span class="verse" id="NU33_46">46&#160;</span>Huan quistejque Dibón Gad huan mochihuatoj ipan Almón Diblataim. </div>
<div class='p'>
<span class="verse" id="NU33_47">47&#160;</span>Huan quistejque Almón Diblataim huan mochihuatoj ipan nopa tepeme ten Abarim cati mocahua más nechca campa quisa tonati ten Nebo. </div>
<div class='p'>
<span class="verse" id="NU33_48">48&#160;</span>Huan quistejque ipan nopa tepeme ten Abarim huan mochihuatoj ipan nopa tamayamit ipan tali Moab nechca nopa hueyat Jordán, huan iixmelac altepet Jericó cati eltoya ipan seyoc nali. 
<span class="verse" id="NU33_49">49&#160;</span>Huan quiquetzque iniyoyoncalhua nechca hueyat Jordán ipan nopa tamayamit ten tali Moab, huan ininchajchaj pejqui campa Bet Jesimot huan ajsic hasta Abel Sitim. </div>
<div class='s'>Quenicatza ma momajmacaca tali Canaán </div>
<div class='p'>
<span class="verse" id="NU33_50">50&#160;</span>Ipan nopa tamayamit ipan tali Moab nechca hueyat Jordán, iixmelac altepet Jericó, TOTECO quicamanalhui Moisés huan quiilhui: </div>
<div class='p'>
<span class="verse" id="NU33_51">51&#160;</span>“Xiquinilhui nopa israelitame ya ni: Quema anquiixcotonase ni hueyat Jordán huan ancalaquise ipan tali Canaán, 
<span class="verse" id="NU33_52">52&#160;</span>xiquinmictica nochi cati itztoque ipan nopa tali. Xiquinsosolhuilica nochi inindioses masque quichijtoque ica tet, o ica teposti tatejtejtzonti. Nochi inintaixcopincayohua huan ininteteyohua xiquinsosolhuilica huan nojquiya xijsosoloca nochi taixpamit campa tacajcahuaj ipan tepeme. 
<span class="verse" id="NU33_53">53&#160;</span>Ximocuilica nopa tali huan nopona ximochantica para anitztose, pampa na nimechmactilía para elis amoaxca. 
<span class="verse" id="NU33_54">54&#160;</span>Pero monequi ximomajmacaca nopa tali ica sorteo quej imiyaca imasehualhua sesen hueyi familia. Nopa huejhueyi familias ica más miyac tacame quichihuase se sorteo para nopa talme cati achi hueyi, huan nopa huejhueyi familias cati amo quipiya más miyaqui tacame quichihuase sorteo para nopa talme cati amo más hueyi. Huan ijquiyampa, cati nopa sorteo quinextis para elis iaxca se familia, ya nopa elis iaxca. </div>
<div class='p'>
<span class="verse" id="NU33_55">55&#160;</span>“Pero sinta amo anquintamimictise cati ama itztoque ipan nopa tali, huajca cati mocahuase tahuel amechcuesolmacase quej se cuatejti cati calaqui ipan amoixteyol o quej se huitzti cati calaqui ipan amotacayo. Huan miyac antaijyohuise ipan nopa tali cati nimechmaca. 
<span class="verse" id="NU33_56">56&#160;</span>Huan na nimechtatzacuiltis amojuanti quej nimoilhuiyaya niquintatzacuiltis inijuanti.”  </div>
<div class='psalmlabel' id='NU34_0'> 34</div>
<div class='s'>Campa monepantía nopa tali cati moaxcatise </div>
<div class='p'>
<span class="verse" id="NU34_1">1&#160;</span>Huan nojquiya TOTECO quiilhui Moisés: </div>
<div class='p'>
<span class="verse" id="NU34_2">2&#160;</span>“Nojquiya xiquinmaca ni tanahuatilme nopa israelitame: Quema ancalactosejya ipan tali Canaán cati nimechmacas para amoaxca, ya ni nopa talme cati ihuaya anmonepantise: </div>
<div class='p'>
<span class="verse" id="NU34_3">3&#160;</span>“Ica sur anmonepantise ica nopa huactoc tali Zin nechca nopa tali Edom Inepa amotal pehuas ica campa quisa tonati ten nopa Hueyi At Mictoc, 
<span class="verse" id="NU34_4">4&#160;</span>huan yajtiyas para sur hasta nopa taixtejcolis cati itoca Acrabim Huan panos ipan nopa huactoc tali Zin huan ajsis hasta campa Cades Barnea. Teipa panos campa Hasaradar hasta Asmón, 
<span class="verse" id="NU34_5">5&#160;</span>huan ten Asmón quitoquilis nopa atajti cati monepantía ica tali Egipto huan quitoquilijtiyas hasta norte campa nopa Hueyi At Mediterráneo. </div>
<div class='p'>
<span class="verse" id="NU34_6">6&#160;</span>“Huan ica campa huetzi tonati anmonepantise ica nopa Hueyi At Mediterráneo. </div>
<div class='p'>
<span class="verse" id="NU34_7">7&#160;</span>“Huan nopa nepamit para amotal ica norte pehuas ica nopa Hueyi At Mediterráneo huan yajtiyas xitahuac para campa quisa tonati hasta ajsis campa nopa tepet Hor. 
<span class="verse" id="NU34_8">8&#160;</span>Huan teipa ten tepet Hor yas hasta Lebo Hamat, huan teipa hasta Zedad. 
<span class="verse" id="NU34_9">9&#160;</span>Teipa ten Zedad yas hasta Zifrón huan tamis ipan Hazar Enán. Ya ni elis nopa nepamit ten amotal ica norte. </div>
<div class='p'>
<span class="verse" id="NU34_10">10&#160;</span>“Huan nopa nepamit ten amotal ica campa quisa tonati, pehuas ipan Hazar Enán huan yas hasta Sefam. 
<span class="verse" id="NU34_11">11&#160;</span>Huan ten Sefam inepa amotal yas hasta Ribla achi más para campa quisa tonati ten Aín. Huan ten Aín temos hasta inaliyo campa quisa tonati ipan nopa Hueyi At Cineret. 
<span class="verse" id="NU34_12">12&#160;</span>Huan quitoquilis nopa hueyat Jordán hasta itamiya nopa Hueyi At cati itoca Mictoc. </div>
<div class='p'>“Nochi ya ni elis nopa nepamit cati quiyahualohua amotal.” </div>
<div class='s'>Quenicatza ma moxelhuilica nopa tali </div>
<div class='p'>
<span class="verse" id="NU34_13">13&#160;</span>Huan Moisés quinmacac nopa israelitame ni tanahuatili: </div>
<div class='p'>“Huajca ya ni nopa tali cati anmomajmacase ica sorteo quej TOTECO technahuatijtoc. Huan quiselise nochi nopa chicnahui huejhueyi familias huan tajco cati mocajtoque. 
<span class="verse" id="NU34_14">14&#160;</span>Pampa nopa huejhueyi familias Rubén ihuaya Gad huan nopa tajco hueyi familia Manasés ya mocuilijtoque nopa tali cati elis iniaxca, 
<span class="verse" id="NU34_15">15&#160;</span>ipan ni nali ten hueyat Jordán. Inintal mocahua achi más para campa quisa tonati ten altepet Jericó ica iixmelac ipan seyoc nali ni hueyat.” </div>
<div class='p'>
<span class="verse" id="NU34_16">16&#160;</span>Huan TOTECO quicamanalhui Moisés huan quiilhui: </div>
<div class='p'>
<span class="verse" id="NU34_17">17&#160;</span>“Para temajmacase nopa tali niquintapejpenijtoc Eleazar nopa totajtzi huan Josué, icone Nun. 
<span class="verse" id="NU34_18">18&#160;</span>Pero nojquiya ma quinpalehuica sese tayacanquet ipan sesen hueyi familia. 
<span class="verse" id="NU34_19-28">19-28&#160;</span>Huajca nica eltoc inintoca sesen tayacanquet ten sesen hueyi familia cati quinpalehuise: </div>
<div class='b'> &#160; </div>
<div class='q'>Familia, Tayacanquet </div>
<div class='q'>Judá, Caleb, icone Jefone </div>
<div class='q'>Simeón, Semuel, icone Amiud </div>
<div class='q'>Benjamín, Elidad, icone Quislón </div>
<div class='q'>Dan, Buqui, icone Jogli </div>
<div class='q'>Manasés icone José, Haniel, icone Efod </div>
<div class='q'>Efraín icone José, Kemuel, icone Siftán </div>
<div class='q'>Zabulón, Elizafán, icone Parnac </div>
<div class='q'>Isacar, Paltiel, icone Azán </div>
<div class='q'>Aser, Ahiud, icone Selomi </div>
<div class='q'>Neftalí, Pedael, icone Amiud </div>
<div class='b'> &#160; </div>
<div class='m'>
<span class="verse" id="NU34_29">29&#160;</span>Huajca ya ni eltoc inintoca nopa tacame cati TOTECO quintequimacac ma quinxelhuilica nopa tali Canaán nopa israelitame.”  </div>
<div class='psalmlabel' id='NU35_0'> 35</div>
<div class='s'>Altepeme cati levitame quiselise </div>
<div class='p'>
<span class="verse" id="NU35_1">1&#160;</span>Huan quema nopa israelitame noja itztoyaj ipan nopa tamayamit ipan tali Moab nechca hueyat Jordán huan iixmelac altepet Jericó, TOTECO quicamanalhui Moisés huan quiilhui: </div>
<div class='p'>
<span class="verse" id="NU35_2">2&#160;</span>“Xiquinnahuati israelitame para sesen hueyi familia monequi quiiyocacahuase sequij altepeme ipan nopa tali cati quiselise para quinmacase levitame para ipan itztose. Nojquiya ma quinmacaca potreros campa sacayo cati quiyahualohua nopa altepeme. 
<span class="verse" id="NU35_3">3&#160;</span>Quej nopa, nopa levitame quipiyase campa itztose, huan quipiyase sacat para inihuacaxhua huan ininborregojhua. 
<span class="verse" id="NU35_4">4&#160;</span>Nopa potreros cati anquinmacase monequi elis 450 metros yahualtic ten nopa tepamit cati quiyahualojtoc sese altepet. 
<span class="verse" id="NU35_5">5&#160;</span>Nochi nopa potrero cati quiyahualohua se altepet elis cuadrado huan quipiyas 900 metros más hueyi ipan sesen lado huan amo quej cati quipiya nopa tepamit cati quiyahualohua nopa altepet ipan nopa lado. Huan nopa altepet mocahuas tatajco, huan nopa potreros campa quintacualtise inintapiyalhua, nochi yahualtic. </div>
<div class='s'>Altepeme para ipan momanahuise cati temictijtoque </div>
<div class='p'>
<span class="verse" id="NU35_6">6&#160;</span>“Anquinmacase levitame 42 altepeme huan iyoca anquinmacase chicuase altepeme cati monequi xijtocaxtica: ‘altepeme campa hueli momanahuise’. Huan nopona ipan nopa chicuase altepeme, huelis cholos se masehuali cati quimictijtos se acajya. 
<span class="verse" id="NU35_7">7&#160;</span>Huajca ica nochi monequi xiquinmacaca 48 altepeme, sese ica ipotreros para inintapiyalhua. 
<span class="verse" id="NU35_8">8&#160;</span>Huan ni inialtepehua levitame monequi anquinquixtise ten inintal nochi huejhueyi familias campa hueli. Huan nopa huejhueyi familias cati hueyi inintal quinmacase más altepeme nopa levitame, huan nopa huejhueyi familias cati achi pisiltzi inintal amo miyac altepeme quinmacase.” </div>
<div class='s'>Altepeme campa hueli momanahuise </div>
<div class='r'>(Dt. 19:1-13; Jos 20:1-9) </div>
<div class='p'>
<span class="verse" id="NU35_9">9&#160;</span>Huan TOTECO nojquiya quiilhui Moisés: </div>
<div class='p'>
<span class="verse" id="NU35_10">10&#160;</span>“Xiquinilhui nopa israelitame ya ni: ‘Quema anquiixcotonase nopa hueyat Jordán huan ancalaquise ipan tali Canaán, 
<span class="verse" id="NU35_11">11&#160;</span>monequi anquitapejpenise chicuase “altepeme campa hueli momanahuise” campa huelis calaquiti para momanahuis se cati temictijtoc masque amo quinequiyaya. 
<span class="verse" id="NU35_12">12&#160;</span>Huan nopona amo huelis quicuepilis iteixmatca nopa mijcatzi cati quinamiqui para momacuepas ica cati quichijtoc. Quej nopa se cati temictis amo miquis hasta hueli monextis iniixpa jueces huan masehualme para quinilhuis taya panoc. 
<span class="verse" id="NU35_13">13&#160;</span>Huan quej ni anquiniyocatalise altepeme campa tacame momanahuise: Xijtapejpenica eyi altepeme ipan ni lado ten hueyat Jordán campa más nechca campa quisa tonati. 
<span class="verse" id="NU35_14">14&#160;</span>Huan nopa seyoc eyi altepeme anquitapejpenise ipan nopa seyoc lado ten hueyat Jordán ipan tali Canaán. 
<span class="verse" id="NU35_15">15&#160;</span>Huan nopa chicuase altepeme elis campa momanahuise huan motatise nochi israelitame huan sequinoc tali ehuani cati itztoque amohuaya quema quimictise se acajya, pero amo quichijque ica iniyolo o amo quinequiyayaj. </div>
<div class='p'>
<span class="verse" id="NU35_16">16&#160;</span>“ ‘Pero sinta se acajya quimaquilis seyoc ica se teposti huan nopa cati quicocojtoc miquis, huajca nopa tacat nelía se temictijquet huan quena, nopa temictijquet quipiya para anquimictise. </div>
<div class='p'>
<span class="verse" id="NU35_17">17&#160;</span>“ ‘O sinta se acajya quimaquilis seyoc ica tet huan nopa masehuali miquis, huajca yaya se temictijquet, huan quipiya anquimictise. </div>
<div class='p'>
<span class="verse" id="NU35_18">18&#160;</span>“ ‘O sinta se acajya quimaquilis seyoc ica cuahuit huan nopa masehuali ica ya nopa miquis, huajca yaya cati temaquili, mochijtoc se temictijquet huan monequi anquimictise. 
<span class="verse" id="NU35_19">19&#160;</span>Iteixmatca nopa mijcatzi cati quinamiqui momacuepas quipiya quimictis quema quipantis. </div>
<div class='p'>
<span class="verse" id="NU35_20">20&#160;</span>“ ‘Sinta se acajya quiojchiya seyoc, huan quicuatopehuas o quimajcahuilis se tamanti pampa quicualancaita, o san pampa quinequi cualanti; sinta nopa tacat miquis, huajca yaya se temictijquet. 
<span class="verse" id="NU35_21">21&#160;</span>O masque se quimaquilis seyoc ica imax pampa mocualanijtoque, huan nopa tacat miquis, huan amo teno quihuicayaya ipan imax, huajca cati tecoco quipiya para miquis pampa mochijtoc se temictijquet. Huan monequi iteixmatca nopa mijcatzi ma momacuepas quema quipantis huan quimictis. </div>
<div class='p'>
<span class="verse" id="NU35_22">22&#160;</span>“ ‘Pero sinta se acajya quicuatopejqui seyoc cati amo ihuaya cualaniyaya, o sinta quimajcahuili se tamanti, pero amo quichiyayaya ma pano ya nopa, huajca ya nopa amo san se. 
<span class="verse" id="NU35_23">23&#160;</span>O sinta amo quicualancaitayaya, yon amo quichiyayaya quicocos, huan huetzis ten imaco se tenijqui huan quimictis, huajca ya nopa amo san se. 
<span class="verse" id="NU35_24">24&#160;</span>Sinta quej ni pano huan amo quicualancaitayaya, huajca monequi anisraelitame anmosentilise huan anquitajtolsencahuase cati melahuac ica ya huan iteixmatca nopa mijcatzi. 
<span class="verse" id="NU35_25">25&#160;</span>Sinta anquiitaj para amo quinamiqui miquis cati tecocojtoc, huajca monequi anquimanahuise ten imaco iteixmatca nopa mijcatzi, huan anquicahuilise ma mocahua ipan nopa altepet ten tamanahuili. Huan ya ni nopa tanahuatili cati monequi quitoquilise ipan se altepet campa tacame momanahuise. Cati tecocojtoc monequi nochipa itztos ipan nopa altepet ten tamanahuili hasta miquis nopa hueyi totajtzi cati quialtijtoque nopa aceite para quiiyocatalise para TOTECO. 
<span class="verse" id="NU35_26">26&#160;</span>Pero sinta nopa tacat cati temictijtoc quisas ipan nopa altepet cati ipan momanahuía, 
<span class="verse" id="NU35_27">27&#160;</span>huan iteixmatca nopa mijcatzi quipantis huan quimictis, huajca cati momacuectoc amo quihuicas tajtacoli pampa quimicti, pampa quisqui ten nopa altepet. 
<span class="verse" id="NU35_28">28&#160;</span>Pampa cati temictijtoc monequi senitztos ipan nopa altepet campa tacame momanahuise hasta miquis nopa hueyi totajtzi. Huan sinta mocahuas hasta miquis nopa hueyi totajtzi, huajca quena, huelis tacuepilis ipan ichaj ipan ital. </div>
<div class='p'>
<span class="verse" id="NU35_29">29&#160;</span>“ ‘Huan ya ni elis se tanahuatili para anquitoquilise hasta amoixhuihua quipiyase iniixhuihua. </div>
<div class='s'>Tanahuatilme para ajquiya monequi anquimictise </div>
<div class='p'>
<span class="verse" id="NU35_30">30&#160;</span>“ ‘Sinta se acajya quimictía seyoc huan itztoque masehualme cati quiitaque huan nechtestigojquetzase noixpa para melahuac quiitaque quema quimicti, huajca monequi anquimictise nopa temictijquet. Pero sinta itztoc setzi testigo cati quiitac ten panoc, amo aqui huelis anquimictise por cati quiijtohua san se masehuali. </div>
<div class='p'>
<span class="verse" id="NU35_31">31&#160;</span>“ ‘Nojquiya amo huelis anquiselise itomi se tacat cati temachti temictijtoc ica cualanti para momanahuis huan amo teno ipantis. Sinta temachti se temictijquet, quipiya miquis. </div>
<div class='p'>
<span class="verse" id="NU35_32">32&#160;</span>“ ‘Nojquiya amo hueli anquiselise itomi se cati monequi nochipa itztos ipan se altepet campa masehualme momanahuise, huan anquicahuilise ma tacuepili ichaj quema ayemo miqui nopa hueyi totajtzi. </div>
<div class='p'>
<span class="verse" id="NU35_33">33&#160;</span>“ ‘¡Amo! Monequi anquitoquilise nochi ni tanahuatili para amo anquichihuase amo tapajpactic nopa tali huan amo anquicahuilise ma momahua cati amo cuali nopona. Pampa se cati temictía quichihua amo tapajpactic nopa tali huan quichihua ma momahua cati amo cuali ipan nopa tali. Huan yon se amo aqui huelis quipajpacas nopa tali ten nopa esti cati quitoyajqui, sinta amo miquis nopa temictijquet cati temicti ica cualanti. </div>
<div class='p'>
<span class="verse" id="NU35_34">34&#160;</span>“ ‘Ximomocuitahuica para amo anquichihuase amo tapajpactic nopa tali campa anyase. Amo xijcahuaca ma momahua cati amo cuali. Pampa na, niamoTECO, nopona nojquiya nimocahuas para niitztos amohuaya.’ ”  </div>
<div class='psalmlabel' id='NU36_0'> 36</div>
<div class='s'>Cati sihuame quiselise </div>
<div class='p'>
<span class="verse" id="NU36_1">1&#160;</span>Nochi tayacanani ten nopa familia Galaad, cati elqui icone Maquir, cati elqui icone Manasés, cati elqui icone José, yajque quiitatoj Moisés huan nopa israelita tayacanani, huan quiilhuijque: </div>
<div class='p'>
<span class="verse" id="NU36_2">2&#160;</span>―Moisés, TOTECO mitznahuati xijtajcoita nopa tali huan ica sorteo xijmajmaca sese israelita cati quitocaros para quiselis. Huan nojquiya TOTECO mitznahuati para nopa tali cati quitocarohuayaya toicni Zelofehad, xiquinmaca iichpocahua pampa yaya amo quinpixqui telpocame. 
<span class="verse" id="NU36_3">3&#160;</span>Pero sinta monamictise ica tacame ipan sequinoc huejhueyi familias ten tiisraelitame, nopa tali cati quiselijque ipan tohueyi familia, teipa elis iniaxca nopa sequinoc huejhueyi familias cati inihuaya monamictise. Quej nopa techcuilijtiyase total cati tijselijtoque ipan sorteo. 
<span class="verse" id="NU36_4">4&#160;</span>Pampa teipa quema ajsis nopa Xihuit Quema Nochi Elis Majcajtoc quema quinmajcahuase nochi tetequipanohuani ipan tali Israel, nopa tali cati eltoya iaxca tohueyi familia Manasés ayecmo elis toaxca huan mochihuas ital seyoc hueyi familia cati ihuaya monamictijtose. </div>
<div class='p'>
<span class="verse" id="NU36_5">5&#160;</span>Huajca Moisés quitajtani TOTECO huan teipa quinyolmelajqui nochi nopa israelitame cati TOTECO quinahuatijtoya. Quiijto: </div>
<div class='p'>―Ni tacame ipan ni hueyi familia Manasés cati icone José quipiyaj razón. 
<span class="verse" id="NU36_6">6&#160;</span>Huajca ya ni cati TOTECO tanahuatía. Iichpocahua Zelofehad huelise monamictise ica cati quinequise, pero monequi inihuehuejhua nojquiya hualase ipan nopa hueyi familia Manasés quej inijuanti. 
<span class="verse" id="NU36_7">7&#160;</span>Quej nopa yon se tali cati quiseli se hueyi familia amo panos ipan seyoc hueyi familia. Pampa sesen hueyi familia ten israelitame monequi mocahuase ica nopa tali cati quitocaro nopa hueyi familia para quiselis. 
<span class="verse" id="NU36_8">8&#160;</span>Huan quema quinamiqui para se sihuat ipan ten hueli hueyi familia quiselis se tali, quipiya monamictis ica se tacat cati huala ipan san se ihueyi familia ihuaya. Huan yeca sesen israelita mocahuis cati quiselijtoc ten ya ihueyi familia. 
<span class="verse" id="NU36_9">9&#160;</span>Quej nopa se tali cati quiselis se hueyi familia para iaxca, amo panos ipan seyoc hueyi familia. Huan sesen hueyi familia ten israelitame mocahuase ica nopa tali cati quitocarohua. </div>
<div class='p'>
<span class="verse" id="NU36_10">10&#160;</span>Huajca iichpocahua Zelofehad quichijque nochi cati TOTECO quinahuati Moisés. 
<span class="verse" id="NU36_11">11&#160;</span>Maala, Tirsa, Hogla, Milca huan Noa, iichpocahua Zelofehad, monamictijque ica ininconehua inintiojhua. 
<span class="verse" id="NU36_12">12&#160;</span>Huajca inihuehuejhua nojquiya itztoyaj ipan nopa hueyi familia Manasés cati elqui icone José huejcajquiya. Huan yeca nopa tali cati quiselijque nopa ichpocame mocajqui ipan inintal nopa hueyi familia Manasés campa monequiyaya. </div>
<div class='p'>
<span class="verse" id="NU36_13">13&#160;</span>Huajca nochi ya ni nopa tanahuatili huan tamachtili cati TOTECO quinmacac israelitame ica Moisés campa nopa tamayamit ipan tali Moab, nechca hueyat Jordán, huan iixmelac altepet Jericó.</div><div class="footnote">
<hr />
<aside epub:type='footnote' id="FN1"><p class="f"><a class="notebackref" href="#NU1_1"><span class="notemark">*</span> 1:1</a>
 <span class="ft">1:1 Quemantica huetzi ni tonali ipan abril huan quemantica ipan mayo ipan tocalendario ama.</span></p></aside>
<aside epub:type='footnote' id="FN2"><p class="f"><a class="notebackref" href="#NU18_24"><span class="notemark">*</span> 18:24</a>
 <span class="ft">18:24 Diezmos quinequi quiijtos 10 por ciento. Ya nopa quinequi quiijtos ten sesen majtacti tapiyalme cati quintacatiltise itapiyalhua se masehuali, quimacase TOTECO se tapiyali. O quimacas TOTECO se cuartillo ten sesen majtacti cuartillos cati itajca imil.</span></p></aside>
<aside epub:type='footnote' id="FN3"><p class="f"><a class="notebackref" href="#NU29_1"><span class="notemark">*</span> 29:1</a>
 <span class="ft">29:1 Quemantica ni tonal huetzi ipan septiembre huan quemantica ipan ipejya octubre ipan tocalendario ama.</span></p></aside>
<aside epub:type='footnote' id="FN4"><p class="f"><a class="notebackref" href="#NU33_3"><span class="notemark">*</span> 33:3</a>
 <span class="ft">33:3 Ni tonali quemantica huetzi ipan marzo huan quemantica ipan ipejya abril ipan tocalendario ama.</span></p></aside>
<aside epub:type='footnote' id="FN5"><p class="f"><a class="notebackref" href="#NU33_38"><span class="notemark">†</span> 33:38</a>
 <span class="ft">33:38 Ni tonali eltoc ipan julio.</span></p></aside>

<hr />
</div>
</div></body></html>
