<!DOCTYPE html>
<html xmlns="http://www.w3.org/1999/xhtml" xmlns:epub="http://www.idpf.org/2007/ops" lang="nhe" dir="ltr">
<head>
<meta charset="UTF-8" />
<link rel="stylesheet" href="epub.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width, height=device-height"/>
<title>Itlajtol toteco: Santa Biblia LAMENTACIONES 1</title>
</head>
<body dir='ltr'>
<ul class='tnav'>
<li><a href='index.xhtml'>LAMENTACIONES</a></li>
</ul><ul class='tnav'><li><a href='LAM.xhtml#LM1_0'>1</a></li>
<li><a href='LAM.xhtml#LM2_0'>2</a></li>
<li><a href='LAM.xhtml#LM3_0'>3</a></li>
<li><a href='LAM.xhtml#LM4_0'>4</a></li>
<li><a href='LAM.xhtml#LM5_0'>5</a></li>
</ul>

<div class='main' id='LM0_0'>

<div class='mt'>Lamentaciones  </div>
<div class='psalmlabel' id='LM1_0'> 1</div>
<div class='s'>Jeremías quichoquili altepetl Jerusalén </div>
<div class='p'>

<span class="verse" id="LM1_1">1&#160;</span>Tlahuel iselti mocajtoc Jerusalén, ayoc eltoc queja achtohui quema temitoya ica tlacame. Ni altepetl tlen quinnahuatiyaya miyac pilaltepetzitzi, ama nesi queja se sihuatl tlen cahualtzi. Achtohui ni altepetl eliyaya nelía yejyectzi queja iichpoca se tlanahuatijquetl, pero ama mocahua queja se tequitiquetl tlen quitequipanoltíaj ica tequitl tlen tlahuel ohui. </div>
<div class='p'>
<span class="verse" id="LM1_2">2&#160;</span>Seyohual Jerusalén ehuani tlahuel chocaj queja se ichpocatl tlen tzajtzi huan temo iixayo. Chocaj queja se ahuilnenca sihuatl tlen quinpixqui miyac tlacame tlen quiicneliyayaj, pero teipa axaca mocahua para quiyoltlalis. Quicajtejtoque nochi ihuampoyohua. Queja nopa nojquiya nochi tlaltini tlen eliyayaj ihuampoyohua ni altepetl Jerusalén. Ama quicajcayajtoque huan mocueptoque icualancaitacahua. </div>
<div class='p'>
<span class="verse" id="LM1_3">3&#160;</span>Tlali Judá ehuani ama tlaijiyohuíaj campa hueli ipan sequinoc tlaltini. Ax huelij mosiyajcahuaj pampa quintlantoque tlen quintemojtinemiyayaj. Quena, quinitzquitoque huan quinhuicatoque huan ayoc quimatij tlachque quichihuase para momanahuise. </div>
<div class='p'>
<span class="verse" id="LM1_4">4&#160;</span>Tlatzitzicatoc nochi ojtli tlen calaqui ipan ni tepetl Sion. Ayoc aca itztoc para hualas ipan ilhuitl. Ipuertas campa calaquij ipan itepa ni altepetl tlatzitzicatoc. Nochi totajtzitzi chocaj. Nochi ichpocame quinhuicatoque. Tlen mocahuaj ipan Jerusalén tlahuel mocuesohuaj. </div>
<div class='p'>
<span class="verse" id="LM1_5">5&#160;</span>Inincualancaitacahua Jerusalén ehuani ama mochijtoque inintecohua. Moricojchijtoque ica tlen quipixtoyaj. Quena, TOTECO quitlatzacuiltijtoc ni altepetl huan nochi tlen ehuaj nica pampa miyac tlajtlacolchijtoque. TOTECO quincahuilijtoc inincualancaitacahua ma quinhuicaca ininconehua hasta seyoc tlali. </div>
<div class='p'>
<span class="verse" id="LM1_6">6&#160;</span>Quixolejtoque nochi iyejca ni hueyi altepetl ipan tepetl Sion huan ayoc nesi. Tlen tlanahuatiyayaj ipan ni altepetl, ama mayantinemij queja masame tlen quitemojtinemij sacatl. Pano tlaxicojtoque hasta san moicxihuahuatatzaj queja masame tlen ayoc hueli cholose tlen inintlapejcahua. </div>
<div class='p'>
<span class="verse" id="LM1_7">7&#160;</span>Yonque noja titlaijiyohuíaj nica huan ayoc onca tochajchaj, tiquilnamiquij nopa tlamantli pajpatiyo tlen tijpixtoyaj tlen huejcajquiya. Pero quema tihuetzque ininmaco tocualancaitacahua, ax aca hualajqui techpalehuiqui. Quema tocualancaitacahua tiJerusalén ehuani quiitaque quejatza mocajqui ni altepetl, san toca huetzcaque. </div>
<div class='p'>
<span class="verse" id="LM1_8">8&#160;</span>Tojuanti tlen tiehuaj Jerusalén nelía titlajtlacolchijtoque huan yeca nochi techcocolíaj. Tlen quitlepanitayayaj ni altepetl, ama quihuejcamajcahuaj. Tocualancaitacahua quiitztoque ni altepetl queja se sihuatl xolotl tlen choca huan moicancuepa ica pinahualistli. </div>
<div class='p'>
<span class="verse" id="LM1_9">9&#160;</span>Tiitztoque queja se ahuilnenca sihuatl tlen quipiya icuej soquiyo ica itlajtlacol. Queja tlen ahuilnemiyayaj, tlacame tlen nica ehuayayaj ax moilhuijque tlachque ininpantisquía. Ax momocuitlahuijque huan yeca ama huetztoc toaltepe huan axaca itztoc para techyoltlalis. </div>
<div class='p'>Huan yeca niquijto: “TOTECO, xiquita quejatza techpinahualtijtoque huan quejatza mohueyimatij tocualancaitacahua. 
<span class="verse" id="LM1_10">10&#160;</span>Tocualancaitacahua moaxcatijtoque tlen tlahuel ipati ipan toaltepe. Tiquitztoque quejatza calajque ipan motiopa. Calactoque seyoc tlali ehuani tlen ax mitzixmatij, TOTECO. Calactoque campa ta tiquijto ax hueli calaquise. </div>
<div class='p'>
<span class="verse" id="LM1_11">11&#160;</span>“TOTECO, nochi tojuanti tlen timocahuaj ipan Jerusalén tichocaj huan tijtemojtinemij tlacualistli. Tlen ipati tlen mocahuayaya tomaco tijpatlatoque ica tlacualistli para noja huelis tiitztose. Xijtlachili, TOTECO, quejatza timocajtoque. Xijtlachili quejatza nochi quitlaijilhuíaj ni moaltepe.” </div>
<div class='p'>Huan niquinilhui nopa tlacame: 
<span class="verse" id="LM1_12">12&#160;</span>“Imojuanti tlen inyohuij ipan ojtli, ximoquetzaca huan ximoilhuica intla onca seyoc tlatzacuiltili queja tlen tijpixtoque. Nelía chicahuac tlen techchihuilijtoc TOTECO. Techtitlanili ni tlaijiyohuilistli pampa cualanqui tohuaya. </div>
<div class='p'>
<span class="verse" id="LM1_13">13&#160;</span>“Eltoc queja TOTECO quititlanqui tlen huejcapa se tlatzacuiltili tlen eltoc queja se tlitl tlen ajsitoc hasta ipan nochi toomiyo. Quisencajqui se tlaquetztli para toicxihua para ma timocuepaca tlen totlajtlacolhua. Tijmatij techtlahuelcajtoc. Titlapolohuaj ajachica. </div>
<div class='p'>
<span class="verse" id="LM1_14">14&#160;</span>“TOTECO quiilpijtoc nochi totlajtlacolhua ipan toquechtla. Quichijtoc queja se tlen quiilpía se cuahuitl ininquechtla torojme para tlaxahuase huan quihuica nopa lazo imaco. Quena, TOTECO techtlalilijtoc totlajtlacolhua ipan toquechtla queja se tlamamali huan quitlalijtoc nopa lazo ininmaco tocualancaitacahua. Quichijtoc para tlamis tofuerza. Toteco techtlalijtoc ininmaco tlacame tlen tetique para techtlaxahualtise huan ax hueli timomalacanise. </div>
<div class='p'>
<span class="verse" id="LM1_15">15&#160;</span>“Toteco quintzontlamiltijtoc nochi tlacame tlen más tetique ipan toaltepe. Quichijqui ma hualaca tlen quinmictijtoque totelpocahua. Toteco ipan moquejquetztoc tiJerusalén ehuani queja se ipan moquejquetza xocomecatl itlajca para quiquixtilis iayo. Achtohuiya nica totlal Judá nesiyaya queja se yejyectzi ichpocatl tlen aya aca quinojnotztoc. </div>
<div class='p'>
<span class="verse" id="LM1_16">16&#160;</span>“Tlahuel tichocaj pampa hualajtoc nochi ni fiero tlamantli tlen topantis. Toixtiyol temitoc ica toixayo huan axaca para techyoltlalis. Axaca tlen techyolchicahuas. Nochi tlen timocahuaj ipan toaltepe tiitztoque queja tiicnotzitzi pampa techtlanque tocualancaitacahua.” </div>
<div class='p'>
<span class="verse" id="LM1_17">17&#160;</span>Tojuanti tlen tiitztoque ipan altepetl Jerusalén timomatlalanaj ajqueya techpalehuis, pero axaca techyoltlalía. TOTECO tlanahuatijtoc para nopa tlaltini tlen techyahualohua ma mocuepaca tocualancaitacahua. Quiijtojtoc nochi ma techitaca tiJerusalén ehuani queja se tlamantli tlen quiijiyaj. </div>
<div class='p'>
<span class="verse" id="LM1_18">18&#160;</span>“Pero TOTECO quichihua tlen xitlahuac pampa tojuanti tlen tiehuaj nica ax tijchijtoque tlen technahuatijtoc. Nochi tlen inehuani ipan pilaltepetzitzi xinechtlacaquilica, xiquitaca quejatza titlaijiyohuíaj. Totelpocahua huan toichpocahua quinhuicaque. </div>
<div class='p'>
<span class="verse" id="LM1_19">19&#160;</span>“Queja se ahuilnenca sihuatl quintemohua nopa tlacame tlen quiicneliyayaj huan ax hueli quinpantía pampa quicajcayajtoque, queja nopa techcajcayajtoc totlajtlacolhua. Ama nochi tototajtzitzi huan huehue tlacame ya mijque ica mayantli nica ipan altepetl. Quitemojtinemiyayaj tlacualistli para noja hueltosquíaj itztosquíaj, pero ax quipantijque.” </div>
<div class='p'>
<span class="verse" id="LM1_20">20&#160;</span>Huan niquilhui Toteco: “TOTECO, xijtlachili quejatza timocuesohuaj. Tijmatij quejatza toyolo tzayanisnequi. Huihuipica noijti quema nimoilhuía quejatza timohuejcamajcajtoque. Calteno temictíaj ica machete. Nica calijtic miquilistli techchiya. </div>
<div class='p'>
<span class="verse" id="LM1_21">21&#160;</span>“Ne tlacame quicaquij quejatza titlahuelchihuaj, pero axaca itztoc para techyoltlalis. Nochi tocualancaitacahua campa hueli quimatij tlen topantitoc. Paquij ica tlen ta, TOTECO, titechchihuilijtoc. Ma huala nopa tonal tlen tiquijtojtoc para hualas huan ma ininpanti queja tojuanti topantitoc. </div>
<div class='p'>
<span class="verse" id="LM1_22">22&#160;</span>“Xijtlachili ta nochi tlamantli tlen fiero quichijtoque yajuanti. Xiquinchihuili queja quinamiqui ipampa inintlajtlacolhua nojquiya, queja titechchihuilijtoc ipampa totlajtlacolhua. Tlahuel tichocaj tiJerusalén ehuani. Tijmatij titlapolose.”  </div>
<div class='psalmlabel' id='LM2_0'> 2</div>
<div class='s'>Toteco cualanqui pampa israelitame tlajtlacolchijtoque </div>
<div class='p'>
<span class="verse" id="LM2_1">1&#160;</span>Toteco quitlapachojtoc Jerusalén ica ihueyi cualancayo tlen eltoc queja se hueyi mixtli. Quixolejtoc nopa altepetl tlen más yejyectzi ipan tlali Israel. Eltoc queja quimalacanijtoc Jerusalén tlen elhuicactli hasta tlalchi. Pampa tlahuel cualaniyaya Toteco, niyon ax quitlasojtlatoc itiopa. </div>
<div class='p'>
<span class="verse" id="LM2_2">2&#160;</span>Toteco quinxolejqui nochi tochajchaj tiisraelitame [2:2 Tiiixhuihua Jacob o Israel.]. Ica se tlalochtli ica icualancayo quinxolejqui nochi tepancaltini tlen más cuali tlasencahuali para ipan timomanahuijtosquíaj. Tlalchi huetztoc nochi tlen eltoya ipan Jerusalén, nopa altepetl más yejyectzi ipan tlali Judá. Quitlamiltijtoc inintlanahuatilhua tlen itztoyaj tlanahuatiani nica huan quinpinahualtijtoc. </div>
<div class='p'>
<span class="verse" id="LM2_3">3&#160;</span>Quema tlahuel cualanqui Toteco, techquixtili nochi tochicahualis tiisraelitame. Techquixtili ima tlen techmocuitlahuiyaya tlen tocualancaitacahua huan quincahuilijtoc ma techtlanica. Icualancayo queja se hueyi tlitl hualajtoc quixolehuaqui campa mocahuayayaj totlanahuatijcahua ipan tlali Israel. </div>
<div class='p'>
<span class="verse" id="LM2_4">4&#160;</span>Queja se tocualancaitaca tlen quicualtlali icuahuitol huan techcoco, Toteco quixolejtoc nochi tlen quiitac yejyectzi. Queja se tlitl, icualancayo quiajsic hasta tocalijtic tojuanti tlen tiitztoyaj ipan yejyectzi Jerusalén. </div>
<div class='p'>
<span class="verse" id="LM2_5">5&#160;</span>Toteco quichijqui queja elisquía se tocualancaitaca. Techtzontlamiltijtoc tiisraelitame. Quinxolejtoc totequicalhua tlen eliyayaj cuajcualtzi. Quimajcahua nochi nopa huejcapantique tepancaltini tlen tlasencahuali nelcuali para ipan timomanahuisquíaj. Tlahuel quimiyaquilijtoc tocuesol tlen tiehuani ni altepetl tlen más yejyectzi eliyaya tlen nochi ipan tlali Judá. </div>
<div class='p'>
<span class="verse" id="LM2_6">6&#160;</span>Quixolejtoc ichaj queja se xajcali ipan mili. Quena, quixolejqui itiopa campa timosentiliyayaj. TOTECO quichijqui ma tiquilcahuaca nopa ilhuitl huan nopa tonali quema timosiyajcahuayayaj para ayoc ma tiquinchihuilica cuenta. Ica icualancayo quinhuejcamajcajtoc totlanahuatijcahua ininhuaya totajtzitzi. </div>
<div class='p'>
<span class="verse" id="LM2_7">7&#160;</span>Toteco quitlahuelcajtoc itlaixpa campa tijmacayayaj tlacajcahualistli. Ax quinequi quiitas itiopa. Quitemactilijtoc ininmaco tocualancaitacahua nopa tepamitl tlen quitzacuayaya ni altepetl. Sejcoyoc ehuani tlen ax quitlepanitaj TOTECO tlahuelchihuaj ipan itiopa. Caquisti queja tiisraelitame tipaquiyayaj para titlaixpiyaj ipan se ilhuitl, pero ax ya. </div>
<div class='p'>
<span class="verse" id="LM2_8">8&#160;</span>TOTECO moilhui para quixolehuas ni altepetl Jerusalén tlen eliyaya yejyectzi. Quisencajqui quejatza quixolehuasquía huan quichijqui. Huan quema hualajque tocualancaitacahua ica ininchicahualis, nopa tepamitl tlen quiyahualohuayaya Jerusalén tlen techmanahuiyaya huetzqui tlatzintla. </div>
<div class='p'>
<span class="verse" id="LM2_9">9&#160;</span>Ama ni altepetl ax quipiya puertas ipan itepa huan itepa tlen quiyahualohuayaya, san tlapojtoc mocahua. Tohueyi tlanahuatijca huan tlen quipalehuiyayaj ipan itequi itztoque ipan sequinoc tlaltini. Nopano ax onca itlanahuatilhua TOTECO. Tiocamanalohuani nopano ax quiselíaj tlajtoli ipan tlanextili para ma tlayolmelahuaca. </div>
<div class='p'>
<span class="verse" id="LM2_10">10&#160;</span>Nopa tlayacanani ipan altepetl Jerusalén motzontlaltemíaj huan moyoyontíaj ica tlen fiero para quinextíaj inincuesol. Mosehuíaj tlalchi huan ax moliníaj. Telpocame tlen Jerusalén mocuahuijtzomaj tlalchi ica pinahualistli. </div>
<div class='p'>
<span class="verse" id="LM2_11">11&#160;</span>Noixtiyol tlaxicojtoc pampa tlahuel nichocatoc. Nelía nimocuesohua. Nijmati tzayanis noyolo quema niquita para mocahua xolejtoc ni yejyectzi altepetl. Huan quema niquinita coneme huan pilconetzitzi tlen noja chichij apismiquij callejtipa, ax hueli niquijiyohuía. </div>
<div class='p'>
<span class="verse" id="LM2_12">12&#160;</span>Nopa coneme quintlajtlaníaj ininnanahua: “¿Canque eltoc pantzi huan xocomeca atl para tijcuase?” Teipa huetzij mictoque ojtipa. Imaco ininnana moijiyoquixtíaj huan miquij. </div>
<div class='p'>
<span class="verse" id="LM2_13">13&#160;</span>¿Tlachque huelis nimechilhuis, inJerusalén ehuani, para inmoyoltlalise? Ax quema niquitztoc se tlaxolehualistli queja ni. Techcocojtoque huejcatla hasta queja ihuejcatlanca nopa hueyi atl. ¿Ajqueya huelis quichicahuas toaltepe? </div>
<div class='p'>
<span class="verse" id="LM2_14">14&#160;</span>Nopa tiocamanalohuani istlacatque ica tlen quiitayayaj ipan tlanextili. Quiijtojque ax tleno topantis yonque nochi san tlen hueli tijchihuase. Ax quipannextijque tetlajtlacolhua para quicotonilijtosquíaj huan ax monectosquía quinhuicatosquíaj huejca para tlaijiyohuise pampa miyac tlajtlacolchijtoyaj. San teilhuijque tlamantli tlen ax neli huan quinchijque ma quineltocaca para nochi eltoya cuali ica TOTECO. </div>
<div class='p'>
<span class="verse" id="LM2_15">15&#160;</span>Nochi tlen yohuij ipan ojtli huan quiitaj Jerusalén, momatlajtlaxcalohuaj ica paquilistli para techtlaijilhuíaj. Quiquisij huan mocuaojoliníaj huan toca huetzcaj ipampa tlen ipanti ni yejyectzi altepetl Jerusalén. Quiijtohuaj: “¿Ya ni nopa altepetl tlen quiijtohuayayaj para tlen más yejyectzi ipan nochi tlaltepactli?” </div>
<div class='p'>
<span class="verse" id="LM2_16">16&#160;</span>Ama nochi tocualancaitacahua toca camatij huan quimahuispolohuaj toaltepe pampa xolejtoc. Motlanhuehuechotzaj ica paquilistli. Quiijtohuaj: “Ni nopa tonal tlen tijchiyayayaj. Huan ama, quena, tiquitaque.” </div>
<div class='p'>
<span class="verse" id="LM2_17">17&#160;</span>TOTECO quichijqui tlen moilhuijtoya para quichihuas. Tlantoc tlen quiijto itlajtol tlen techilhui hasta huejcajquiya. Quiijtojtoya para techxolehuasquía intla tijtlahuelcahuasquíaj, huan quena, tlaxolejqui huan ax techtlapojpolhui. Quicahuilijtoc ma toca huetzcaca tocualancaitacahua. Quinmacac hueyi chicahualistli. </div>
<div class='p'>
<span class="verse" id="LM2_18">18&#160;</span>Nochi tlacame ipan ni altepetl ma quitlajtlanica TOTECO ma techpalehui. Quena, nochi imojuanti xichocaca yohuali tonali hasta toixayo mochihuas se atemitl iixtla. Ma ax mosiyajcahua toixtiyol, xisenchocaca. </div>
<div class='p'>
<span class="verse" id="LM2_19">19&#160;</span>Ximehuaca ica tlayohua huan xitlahuelchihuaca. Sesen nahui horas quema mopatla nopa tlachixquetl ipan nopa huejcapantic tepancali, sampa xichocaca queja nochi quichihuayayaj achtohuiya. </div>
<div class='p'>
<span class="verse" id="LM2_20">20&#160;</span>Huan niquijto: “Xijtlachili, TOTECO, nochi tlen techchihuilijtoc timotlacajhua. ¿Tiquita cuali para tename monequi quincuase ininpilconehua tlen noja chichij? ¿Tiquita cuali para quinmictise totajtzitzi huan tiocamanalohuani ipan motiopa? </div>
<div class='p'>
<span class="verse" id="LM2_21">21&#160;</span>“Xijtlachili inintlacayo telpocame huan huehuentzitzi tlen tepejtoque ojojtipa. Totelpocahua huan toichpocahua quinmictijtoque ica machete. Ipan nopa tonal quema ticualaniyaya tohuaya, tiquinmicti. Tiquinmicti huan ax tiquintlapojpolhui. </div>
<div class='p'>
<span class="verse" id="LM2_22">22&#160;</span>“Tijchijtoc ma hualaca tlacame tlen fiero tlen campa hueli, queja hualasquíaj ipan se ilhuitl. Ipan nopa tonal quema ticualantoya tohuaya, axaca huelqui momanahuis para itztos. Noconehua tlen niquiniscalti huan niquinmocuitlahui, tocualancaitacahua quinmictijque.”  </div>
<div class='psalmlabel' id='LM3_0'> 3</div>
<div class='s'>Jeremías motemachi ipan Toteco tlen temachtli </div>
<div class='p'>
<span class="verse" id="LM3_1">1&#160;</span>Na se nitlacatl tlen niquitztoc nopa tlaijiyohuilistli tlen huala quema techmaquilijtoc TOTECO ica cualantli. 
<span class="verse" id="LM3_2">2&#160;</span>Nechyacantoc TOTECO campa tzintlayohuilotl. Nechchijtoc ma ninejnemi ipan ojtli tlen ax quipiya niyon quentzi tlahuili. 
<span class="verse" id="LM3_3">3&#160;</span>Ayoc nechcualita. Tonaya huan yohuali nechpanhuitequiyaya ajachica. </div>
<div class='p'>
<span class="verse" id="LM3_4">4&#160;</span>Hasta quihuehuejtilijtoc nonacayo huan nocuetlaxo. Quipojpostectoc noomiyo. 
<span class="verse" id="LM3_5">5&#160;</span>Queja se tlatzactli TOTECO nechyahualojtoc ica cuesoli huan tlaijiyohuilistli. 
<span class="verse" id="LM3_6">6&#160;</span>Quichijqui ma niitzto ipan tzintlayohuilotl queja se tlen huejcajquiya mijqui. </div>
<div class='p'>
<span class="verse" id="LM3_7">7&#160;</span>Eltoc queja TOTECO nechtzajtzajqui ica se tlatzactli tlen ax quipiya canica niquisas huan nechtatacatzo ica cadenas. 
<span class="verse" id="LM3_8">8&#160;</span>Yonque nijtzajtzilía ma nechpalehuiqui, ax quichihua cuenta. 
<span class="verse" id="LM3_9">9&#160;</span>Nechojtzajqui ica tetini tlen ax hueli niquixpanos. Huan quichijtoc ijilacatztic noojhui. </div>
<div class='p'>
<span class="verse" id="LM3_10">10&#160;</span>Na niquita para yajaya itztoc queja se león tlen motlatijtoc huan queja se oso tlen quinequi nechitzquis. 
<span class="verse" id="LM3_11">11&#160;</span>Nechhuahuatatzqui tlen nopa ojtli huan nechcocototzqui huan quichijtoc ma nimajmajcamiqui. 
<span class="verse" id="LM3_12">12&#160;</span>Quicuelpachojtoc icuahuitol huan nechmelac itac para ma nechajsis icuatlami. </div>
<div class='p'>
<span class="verse" id="LM3_13">13&#160;</span>Nopa cuatlamintli tlen nechquechili TOTECO calajqui nel huejcatla ipan noyolo. 
<span class="verse" id="LM3_14">14&#160;</span>Hasta noteixmatcahua noca huetzcaj. Nechtlaijilhuíaj huan huicaj tlen na ajachica. 
<span class="verse" id="LM3_15">15&#160;</span>TOTECO nechmacatoc miyac cuesoli. Eltoc queja nechmacatoc se tlamantli ma niqui tlen tlahuel chichic. </div>
<div class='p'>
<span class="verse" id="LM3_16">16&#160;</span>Nechixtlapachmajcahua huan nimotlancoch tlatlapatzqui hasta quichijqui ma nijtlanquechi tlen elqui queja piltetzitzi. 
<span class="verse" id="LM3_17">17&#160;</span>Na ayoc nijpiya yolpaquili. Niquelcajtoc quejatza quimati se tlen paqui. 
<span class="verse" id="LM3_18">18&#160;</span>Huan niquijto: “Ayoc temachtli. Tlantinemi nochi nochicahualis. Tlantinemi para nimotemachis ipan TOTECO.” </div>
<div class='p'>
<span class="verse" id="LM3_19">19&#160;</span>Nijsenilnamiquis nocuesol huan notlaijiyohuilis tlen nechchihuili. Noselti nimomati. San tlen chichic nijyecohua nocamaco. 
<span class="verse" id="LM3_20">20&#160;</span>Ax quema niquilcahuas ni xihuitl tlen tlahuel ohui. Nijmati nimocuesojtinemis para nochipa. 
<span class="verse" id="LM3_21">21&#160;</span>Pero se tlamantli nijnequi niquilnamictos huan ica ni sampa nimochiyas ipan TOTECO. </div>
<div class='p'>
<span class="verse" id="LM3_22">22&#160;</span>Iteicnelilis TOTECO ax quema tlamis. Pampa hueyi iyolo tohuaya, ax techtlamitzontlamiltijtoc. 
<span class="verse" id="LM3_23">23&#160;</span>Se ijnaloc moyancuilía iteicnelilis. Nelía temachtli TOTECO. 
<span class="verse" id="LM3_24">24&#160;</span>Pero nimoyolilhui: “San TOTECO nijpiya, yeca ipan ya nimotemachis.” </div>
<div class='p'>
<span class="verse" id="LM3_25">25&#160;</span>Nelía cuali TOTECO quinchihuilía tlen ipan motemachíaj. Quena, cuali iyolo ica tlen quitemohuaj. 
<span class="verse" id="LM3_26">26&#160;</span>Monequi timotemachise huan ax timolinise iixtla. Ma san tijchiyase para ya ma techmaquixtis. 
<span class="verse" id="LM3_27">27&#160;</span>Quema aya motlacachijtoc se telpocatl, monequi motemacas ica tlen quixitlahuase para quichihuas ipaquilis TOTECO. </div>
<div class='p'>
<span class="verse" id="LM3_28">28&#160;</span>Ma mosehui iselti huan ma ax molinis iixtla Toteco Dios. Ma quimati para yajaya Dios tlen quipiya tlanahuatili ica ya. 
<span class="verse" id="LM3_29">29&#160;</span>Ma moicnonequis hasta motzonhuijtzomas tlalchi huan huelis queja nopa noja quitlapojpolhuis. 
<span class="verse" id="LM3_30">30&#160;</span>Ma quinextilis icampa tlen quimacasnequi. Ma quiseli tlen quiijtohuaj nochi tlen quinequij quimahuispolose. </div>
<div class='p'>
<span class="verse" id="LM3_31">31&#160;</span>Pampa Toteco Dios ax techtlahuelcahuas para nochipa. 
<span class="verse" id="LM3_32">32&#160;</span>Yonque yajaya techtlaijiyohuiltía, nojquiya quipiyas iyolo tohuaya pampa iteicnelilis nelía hueyi. 
<span class="verse" id="LM3_33">33&#160;</span>Melahuac ax nelía ipaquilis para techtlaijiyohuiltía huan techcuesolmaca titlacame. </div>
<div class='p'>
<span class="verse" id="LM3_34">34&#160;</span>Pero tlen eliyayaj totlayacancahua fiero quinchihuiliyayaj tlen tzactoyaj ipan totlal. 
<span class="verse" id="LM3_35">35&#160;</span>Ax quintlajtolsencahuayayaj xitlahuac queja monejqui iixpa Toteco Tlen Más Hueyi. 
<span class="verse" id="LM3_36">36&#160;</span>Ax tecahuiliyayaj ma quiijtoca iixtla nopa juez tlen nelía pano queja Toteco Dios quinmacatoc tlanahuatili ma quichihuaca. Huan yajaya tlahuel ax quipacti tlen quichihuayayaj huan yeca monejqui quintlatzacuiltis. </div>
<div class='p'>
<span class="verse" id="LM3_37">37&#160;</span>Pampa intla Toteco Dios ax quimacas caquihuili, axaca huelis techchihuilis tlen fiero moilhuijtoc techchihuilis. Tlen topanti, pano pampa yajaya tlanahuatijtoc ma pano. 
<span class="verse" id="LM3_38">38&#160;</span>Quena, Toteco Tlen Más Hueyi quiijtohua ma huala tlen cuali queja tlen ax cuali. 
<span class="verse" id="LM3_39">39&#160;</span>Pero titlacame pano titlajtlacolchijtoque, huajca ¿para tlen tijtlaijilhuíaj Toteco quema techajsi tlen quinamiqui? </div>
<div class='p'>
<span class="verse" id="LM3_40">40&#160;</span>Ma timomacaca cuenta nopa fiero ojtli ipan tlen tinejnemij huan ma timoilhuica ipan toyoltipa para tlen queja nopa tijchijtoque. Huan sampa ma timocuepaca ica Toteco Dios. 
<span class="verse" id="LM3_41">41&#160;</span>Ma timoyoltlalanaca huan ma timomatlalanaca para timomaijtose iixtla Toteco Dios tlen itztoc ipan elhuicac. Ma tijnextilica tlen fiero eltoc topani huan tlen fiero tijchijtoque. Xiquilhuica: 
<span class="verse" id="LM3_42">42&#160;</span>“Tojuanti titlajtlacolchijtoque huan timosisinijtoque moixtla. Huan ta aya techtlapojpolhuijtoc.” </div>
<div class='p'>
<span class="verse" id="LM3_43">43&#160;</span>Eltoc queja Toteco Dios techyahualojtoc ica icualancayo huan noja techtepotztocatihuala. Noja techmictijtinemi huan ax techtlapojpolhuijtoc. 
<span class="verse" id="LM3_44">44&#160;</span>Hasta nijmati para moyahualojtoc ica se mixtli para ax hueli quicaquis tlen tijtlajtlaníaj. 
<span class="verse" id="LM3_45">45&#160;</span>Techpinahualtijtoc iniixtla nochi tlacame. </div>
<div class='p'>
<span class="verse" id="LM3_46">46&#160;</span>Nochi tocualancaitacahua techtlaijilhuíaj. 
<span class="verse" id="LM3_47">47&#160;</span>Campa hueli onca majmajtli, tlaquetztli, huan tlaxolehualistli. Toseltitzitzi timomatij tiisraelitame. 
<span class="verse" id="LM3_48">48&#160;</span>Noixayo temo queja se atlajtli pampa quixolejtoque ni altepetl tlen tiquicneliyayaj. </div>
<div class='p'>
<span class="verse" id="LM3_49">49&#160;</span>Nichoca huan ax hueli nimoyoltlalía pampa axaca hueli quichihuas sampa queja achtohuiya. 
<span class="verse" id="LM3_50">50&#160;</span>Axaca huelis techpalehuis hasta TOTECO techtlachilis tlen elhuicac huan techchihuilis cuenta. 
<span class="verse" id="LM3_51">51&#160;</span>Nechcocohua miyac noyolo ica tlen niquita ininpantitoc ichpocame tlen toaltepe. </div>
<div class='p'>
<span class="verse" id="LM3_52">52&#160;</span>Yonque ax tleno nijchijtoc, nocualancaitacahua nechtemojtinenque huan nechtlaquechilijque queja se nitototl. 
<span class="verse" id="LM3_53">53&#160;</span>Noja niyoltoc nechtlaltojque ipan se ostotl, huan ica se tetl nechixtzajque. 
<span class="verse" id="LM3_54">54&#160;</span>Nopa atl nechatzonpolihuilti huan nimoilhui: “Ya nimiquis.” </div>
<div class='p'>
<span class="verse" id="LM3_55">55&#160;</span>“Huan nimitznotzqui, TOTECO, tlen itzintla nopa ostotl tlen más huejcatla. 
<span class="verse" id="LM3_56">56&#160;</span>Niquijto: ‘Xijtlacaquili notos. Amo xijtzacua monacas para ax tijcaquis quema nimitztlajtlanía xinechpalehuiqui.’ 
<span class="verse" id="LM3_57">57&#160;</span>Huan ta, Toteco Dios, ipan nopa tonal quema nimitznotzqui, tihualajqui huan tinechilhui: ‘Amo ximajmahui.’ </div>
<div class='p'>
<span class="verse" id="LM3_58">58&#160;</span>“Toteco Dios, ta tinechmanahuía iniixtla tlacame. Tijmaquixtía noyolis. 
<span class="verse" id="LM3_59">59&#160;</span>TOTECO, tiquitztoc quejatza nitlaijiyohuía pampa ax nechchihuilíaj tlen xitlahuac. Ta tijuez, xitlatlajtolsencahua xitlahuac. 
<span class="verse" id="LM3_60">60&#160;</span>Tiquitztoc nochi tlen nocualancaitacahua quisencahuaj para nechchihuilise. </div>
<div class='p'>
<span class="verse" id="LM3_61">61&#160;</span>“TOTECO, tijcactoc quejatza nechmahuispolohuaj huan quisencahuaj quejatza huelis nechpolose. 
<span class="verse" id="LM3_62">62&#160;</span>Tijcactoc inintlajtol tlen ajachica quiijtohuaj nocualancaitacahua huan quejatza moixtacacamahuíaj tlen na. 
<span class="verse" id="LM3_63">63&#160;</span>Tijmati yonque tlen hueli tequitl quichihuaj, yajuanti san noca huetzcaj. </div>
<div class='p'>
<span class="verse" id="LM3_64">64&#160;</span>“TOTECO, xiquincuepili queja tlen ax cuali quichijtoque. 
<span class="verse" id="LM3_65">65&#160;</span>Xiquinyoltetili huan xiquintelchihua. 
<span class="verse" id="LM3_66">66&#160;</span>Xiquintepotztocati ica miyac cualantli huan xiquintzontlamilti. Ma polihuica tlen ni tlaltepactli para ayoc itztose tlatzintla elhuicac.”  </div>
<div class='psalmlabel' id='LM4_0'> 4</div>
<div class='s'>Tlanqui icualancayo TOTECO ihuaya Jerusalén ehuani </div>
<div class='p'>
<span class="verse" id="LM4_1">1&#160;</span>Campa hueli tepejtoc tepayactli tlen itepa tiopamitl tlen achtohuiya quipixqui miyac oro. Ama nopa oro tlen mocahua ya yayahuixtoc huan ayoc petlani. </div>
<div class='p'>
<span class="verse" id="LM4_2">2&#160;</span>Huan toconehua tlen tiquinicneliyayaj huan tiquinitayayaj para más ininpati que oro, tocualancaitacahua quinchijtoque queja ax tleno ininpati. Quinchihuilijque queja elisquía soqui chachapali tlen quichijtoya se soquichijquetl. </div>
<div class='p'>
<span class="verse" id="LM4_3">3&#160;</span>Hasta coyochichime quinchichitíaj ininconehua, pero tojuanti tlen timocahuaj ipan ni altepetl, axaca techpalehuía. Tlafiero nochi tlen niquita. Pano fierojtique tlen techtlantoque huan teipa techcajtejtoque toseltitzitzi. Tiitztoque queja iconehua se cuatotoli, nopa tototl tlen quincahua iconehua ininselti ipan huactoc tlali campa ax tleno eli. </div>
<div class='p'>
<span class="verse" id="LM4_4">4&#160;</span>Ama pilconetzitzi amiquij hasta tlatzquitoc ininnenepil ipan inincholec, pero ayoc onca atl. Coneme tlajtlantinemij se quentzi pantzi tlen axaca huelis quinmacas. </div>
<div class='p'>
<span class="verse" id="LM4_5">5&#160;</span>Tlacame tlen achtohuiya quicuayayaj tlen nelía cuali, ama apismictinemij ipan ojojtipa. Tlen moquentiyayaj ininyoyo tlen nelalaxtic ama quitemojtinemij se pan tlatlapatztli ipan tlasoli. </div>
<div class='p'>
<span class="verse" id="LM4_6">6&#160;</span>Inintlajtlacolhua noteixmatcahua ipan ni altepetl eltoc más miyac que inintlajtlacolhua altepetl Sodoma ehuani, nopa altepetl tlen TOTECO huejcajquiya quixolejqui ica se tlalochtli huan niyon se tlacatl ax huelqui quinpalehui. </div>
<div class='p'>
<span class="verse" id="LM4_7">7&#160;</span>Tlen achtohuiya tlanahuatiyayaj nica ipan toaltepe elque nopa tlacame tlen más cuajcualme tlen nochi totlacajhua. Itztoyaj más chipahuaque que nextli. Quena, más chipahuaque que lechi huan quipixque inintlacayo ica inincampa chichiltic ica miyac fuerza. Huelisquía tijhuicaltisquíaj iniyejca ica nopa tetl tlen itoca zafiro. </div>
<div class='p'>
<span class="verse" id="LM4_8">8&#160;</span>Pero ama yajuanti nesij más yayahuique que tzintlayohuilotl. Axaca quinixmatisquía intla quinpantisquía ipan ojtli. Inincuetlaxo tlatzquitoc ipan iniomiyo huan nelhuactoc queja cuatlahuejhueloli pampa mayancamictinemij. </div>
<div class='p'>
<span class="verse" id="LM4_9">9&#160;</span>Achi más cuali elqui para tlen mijque ica machete que tlen apismiquij. Más ohui huan más tlaijiyohuíaj tlen miquij pampa ayoc oncac niyon quentzi tlacualistli campa mili. </div>
<div class='p'>
<span class="verse" id="LM4_10">10&#160;</span>Hasta ica ininma sihuame tlen quipiyayayaj cuali ininyolo quinicxitiyayaj ininconehua. Quena, ininconehua elque inintlacualis para noja yoltoya quema soldados quixolehuayayaj ni altepetl. </div>
<div class='p'>
<span class="verse" id="LM4_11">11&#160;</span>TOTECO nelía cualanqui tohuaya huan quichijqui ma quisa nochi icualancayo huan ma techajsi tojuanti. Quitlati toaltepe nica ipan tepetl Sion huan quixolejqui ni altepetl hasta itzinpehualtil. </div>
<div class='p'>
<span class="verse" id="LM4_12">12&#160;</span>Ax quineltocaque tlanahuatiani huan tlacame tlen campa hueli ehuaj ipan tlaltepactli para tocualancaitacahua huelis calaquisquíaj ipan topuertas ipan nopa tepamitl nica altepetl Jerusalén. </div>
<div class='p'>
<span class="verse" id="LM4_13">13&#160;</span>Huan nochi ya ni panoc pampa tlajtlacolchijque totiocamanalojcahua huan totajtzitzi. Ipan ni altepetl quitoyajtoque inieso tlen eltoyaj cuajcuali tlacame tlen ax tleno quichijtoyaj. 
<span class="verse" id="LM4_14">14&#160;</span>Ama ni tlacame san tlamachijchintinemij queja popoyotzitzi ipan ojojtipa ni altepetl. Espoltic ininyoyo hasta axaca quinequi quinitzquis. </div>
<div class='p'>
<span class="verse" id="LM4_15">15&#160;</span>Tlacame quintzajtzilijtinemij: “Ximijcuenica, ax intlapajpactique. Amo xitechitzquica.” Queja nopa quiijtohuaj para ma ax quinnechcahuica nopa tlacame huan quinchihuase ax tlapajpactique nojquiya. Yonque nopa tlacame cholojtehuaj hasta seyoc tlali, nopa seyoc tlali ehuani nojquiya quinilhuíaj: “Ax hueli inmocahuase para initztose nica.” </div>
<div class='p'>
<span class="verse" id="LM4_16">16&#160;</span>Icualancayo TOTECO quinsemantoc campa hueli huan yajaya ayoc quintlachilía. Axaca quintlepanita totajtzitzi niyon ax quinicnelíaj nopa huehue tlacame. </div>
<div class='p'>
<span class="verse" id="LM4_17">17&#160;</span>Ya tiixcuatque para titlachixtoque ajqueya techpalehuis. San tlapic timochiyaj ma hualaca nopa tlali ehuani tlen timoilhuijque techpalehuisquíaj pampa ayoc hueli techmaquixtíaj. </div>
<div class='p'>
<span class="verse" id="LM4_18">18&#160;</span>Tocualancaitacahua techtemohuaj campa hueli. Ax hueli tiquisase ipan calle. Nechcatitoc para techtzontlamiltise. Ayoc temachtli. </div>
<div class='p'>
<span class="verse" id="LM4_19">19&#160;</span>Tocualancaitacahua techtepotztocatinemij huan motlalohuaj nelchicahuac hasta contlanij nopa huejhueyi cuajme tlen chicahuac patlantiyohuij ipan elhuicac. Yonque ticholojtinemij iniixtla hasta cuajcuatitla, techpantíaj. Intla timotlatíaj ipan nopa huactoc tlali, techtlaquechilíaj. </div>
<div class='p'>
<span class="verse" id="LM4_20">20&#160;</span>Quiitzquitoque totlanahuatijca tlen quitlapejpenijtoya TOTECO. Yajaya tlen tiquicnelijque queja toyolis, quicuique. Tiquijtojtoyaj para ica totlanahuatijca hueli timomanahuise ica tlen hueli tlali isoldados, pero ax neli. </div>
<div class='p'>
<span class="verse" id="LM4_21">21&#160;</span>Yonque ama inhuetzcaj huan inpaquij intlacame ipan tlali Edom nechca Uz, nojquiya inmechajsis se hueyi tlatzacuiltili. Queja se tlaili chichic tlen ohui para tiquis, TOTECO inmechtlaijiyohuiltis. Nojquiya inxolome inmocahuase. Huan queja tojuanti, ayoc tleno mocahuas imoaxca. </div>
<div class='p'>
<span class="verse" id="LM4_22">22&#160;</span>Se tonal TOTECO techilhuis: “Inehuani altepetl Jerusalén, ya tlanqui imotlatzacuiltilis. Ayoc nijcahuilis ajqueya ma inmechhuicas tlen tepetl Sion para intlatequipanose ipan seyoc tlali. Pero imojuanti tlen inehuani tlali Edom, san onpejtoc nimechtlatzacuiltis ipampa nochi tlen ax cuali inquichijtoque. Nijpannextis nempa nochi imotlajtlacolhua.”  </div>
<div class='psalmlabel' id='LM5_0'> 5</div>
<div class='s'>Jeremías momaijtohua para Toteco ma quincuepa ica ya </div>
<div class='p'>
<span class="verse" id="LM5_1">1&#160;</span>Huan niquilhui TOTECO: “TOTECO, xiquilnamiqui tlen topantitoc. Xijtlachili quejatza nochi techhuetzquilíaj. 
<span class="verse" id="LM5_2">2&#160;</span>Nochi tlen eliyaya toaxca ama eltoc ininmaco seyoc tlali ehuani. Hasta tochajchaj iniaxcahua tlacame tlen ax tiquinixmatij. 
<span class="verse" id="LM5_3">3&#160;</span>Tiitztoque queja tiicnotzitzi tlen mijque totatahua huan quincajtejque tonanahua queja cahualme. 
<span class="verse" id="LM5_4">4&#160;</span>Hasta atl tlen eliyaya toaxca, ama monequi tijcohuase. Para tocua monequi tiquixtlahuase patiyo. 
<span class="verse" id="LM5_5">5&#160;</span>Huan noja más chicahuac techtlaijiyohuiltía yajuanti tlen techtlantoque. Ipan moquejquetzaj toquechtla para techmictise. Tisiyajtoque pampa techtepotztocatihualahuij huan ax hueli timosiyajcahuase. 
<span class="verse" id="LM5_6">6&#160;</span>Hasta monequi timotlaejehuilise ica nopa tlali Egipto huan tlali Asiria ehuani para tijpantise pantzi para tijcuase. </div>
<div class='p'>
<span class="verse" id="LM5_7">7&#160;</span>“Totatahua tlajtlacolchijque huan mijque quema aya hualayaya inintlatzacuiltilis. Ama tojuanti tijselíaj tlen quinamiqui quiselijtosquíaj. </div>
<div class='p'>
<span class="verse" id="LM5_8">8&#160;</span>“Ama technahuatíaj tlatequipanohuani huan axaca aqui para techmaquixtis ininmaco. 
<span class="verse" id="LM5_9">9&#160;</span>Tlahuel mahuilili ipan tlen hueli hora quema tiquisaj para tijtemojtinemise tlacualistli ipan huactoc tlali pampa huelis techmictise tocualancaitacahua. 
<span class="verse" id="LM5_10">10&#160;</span>Tlatla tocuetlaxo queja tiitztosquíaj ipan horno pampa timiquij ica mayantli tlen tinechtotoncamaca. 
<span class="verse" id="LM5_11">11&#160;</span>Ipan ni altepetl Jerusalén, ipan tepetl Sion, huan ipan nochi ni tlali Judá tocualancaitacahua quinpinahualtíaj tosihuajhua huan toichpocahua. 
<span class="verse" id="LM5_12">12&#160;</span>Totlanahuatijca itlapalehuijcahua quincuahuiyonijque ica ininhueyimacpil. Ax quintlepanitaque totlacajhua tlen huehuentzitzi. 
<span class="verse" id="LM5_13">13&#160;</span>Tlacame tlen tetixtoque, quintisiltíaj, huan telpocame tlaxicohuaj pampa quinnelcuajcuahuiltíaj. </div>
<div class='p'>
<span class="verse" id="LM5_14">14&#160;</span>“Ayoc aquij huehuentzitzi tlen mosehuíaj para camatise campa ipuerta itepa toaltepe. Ayoc aca quicaqui tlen huicaj telpocame. 
<span class="verse" id="LM5_15">15&#160;</span>Ayoc tijpiyaj paquilistli ipan toyolo. Achtohuiya timijtotiyayaj ica paquilistli, pero ama nochi mocueptoc choquistli. 
<span class="verse" id="LM5_16">16&#160;</span>Ya tlantoc iyejca toaltepe huan totlanahuatil. Tiitztoque queja se tlanahuatijquetl tlen quiquixtilijtoque icorona huan campa tlanahuatiyaya. Titeicneltique tiisraelitame, pampa miyac titlajtlacolchijtoque. 
<span class="verse" id="LM5_17">17&#160;</span>Yeca tojuanti fiero tijmatij ipan toyolo huan titlapolohuaj. Ayoc hueli titlachiyaj cuali. 
<span class="verse" id="LM5_18">18&#160;</span>Ni tepetl Sion mocajtoc tlatzitzicatoc. Nochi quistejtoque. Campa moquetzayaya altepetl Jerusalén ama nemij cayochime. </div>
<div class='p'>
<span class="verse" id="LM5_19">19&#160;</span>“Pero ta, TOTECO, para nochipa titlanahuatis. Tiitztos ipan mosiya ipan elhuicac huan tijpiyas nochi tequihuejcayotl hasta toixhuihua quipiyase iniixhuihua huan para nochipa. 
<span class="verse" id="LM5_20">20&#160;</span>Amo xitechilcahua para nochipa. Ya miyac xihuitl quipiya para ax titechilnamictoc. 
<span class="verse" id="LM5_21">21&#160;</span>TOTECO, xitechcuepalti tlen tlajtlacoli para sampa ma timitztoquilise. Xijyancuili toyolo para sampa ma eli cuali queja achtohuiya. 
<span class="verse" id="LM5_22">22&#160;</span>O ¿huelis ta titechhuejcamajcajtoc? ¿Huelis noja tlahuel ticualani tohuaya?”</div><div class="footnote">
<hr />
</div>
</div></body></html>
