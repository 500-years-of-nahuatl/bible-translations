<!DOCTYPE html>
<html xmlns="http://www.w3.org/1999/xhtml" xmlns:epub="http://www.idpf.org/2007/ops" lang="nhy" dir="ltr">
<head>
<meta charset="UTF-8" />
<link rel="stylesheet" href="epub.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width, height=device-height"/>
<title>Itlajtol totajtzin Dios = El Nuevo Testamento 2 Tesalonicenses 1</title>
</head>
<body dir='ltr'>
<ul class='tnav'>
<li><a href='index.xhtml'>2 Tesalonicenses</a></li>
</ul><ul class='tnav'><li><a href='2TH.xhtml#H21_0'>1</a></li>
<li><a href='2TH.xhtml#H22_0'>2</a></li>
<li><a href='2TH.xhtml#H23_0'>3</a></li>
</ul>

<div class='main' id='H20_0'>

<div class='mt'>SAN PABLO ITLATITLANIL IN DIOS IPAN OJPA OKINTLAJKUILILIJ IN TLANELTOKAKEJ DE TESALÓNICA  </div>
<div class='psalmlabel' id='H21_0'> 1</div>
<div class='s'>Pablo iwan ikompañeroswan okintlajkuililijkej in tlaneltokakej de Tesalónica </div>
<div class='p'>

<span class="verse" id="H21_1">1&#160;</span>Nej niPablo, iwan Silvano iwan Timoteo, tamechijkuililiaj yin amatlajkuilole para namejwan antiopantlaneltokakej katlej ankatej itech weyikan de Tesalónica, katlej ankatej inawak toPapan Dios iwan toSeñor Jesucristo. 
<span class="verse" id="H21_2">2&#160;</span>ToPapan Dios iwan toSeñor Jesucristo ma amechmakakan inteiknotlamachilis iwan inyolosewilis. </div>
<div class='s'>Dios kinmixkomakas (kintzonmanas) in tlajtlakolejkej nijkuak witz in Cristo </div>
<div class='p'>
<span class="verse" id="H21_3">3&#160;</span>Nokniwan, moneki nochipa tiktlasojkamachiliskej in toTajtzin Dios por amejwan. Ijkón moneki tikchiwaskej, porke namotlaneltokalis okachi moskaltijtiw, iwan tlasojtlalistle katlej kada se de amejwan ankipiaj por yen oksekimej okachi weyixtiw. 
<span class="verse" id="H21_4">4&#160;</span>Por yonik, asta tejwan tonewian timoweyinekij por amejwan ik nian nepa itech itiopanwan in toTajtzin Dios. Tikinmilwiaj de kenik namejwan ankixikoaj nochi tlan anpanoaj, iwan mach ankipoloaj namotlaneltokalis maski anmechtlatlalochtiaj iwan amechtlajyowiltiaj. 
<span class="verse" id="H21_5">5&#160;</span>Yin techititia nik in Dios nochipa kichiwa tlan kuale, porke itech yon tlajyowilistle in Dios kitlatok nik amotech powis para ankalakiskej kan Yej tlanawatia. </div>
<div class='p'>
<span class="verse" id="H21_6">6&#160;</span>Iwan tikmatij nik in Dios kichiwas ijkón ken moneki para kinkuepaltis ika tlajyowilistle akinmej amechtlajyowiltiaj. 
<span class="verse" id="H21_7">7&#160;</span>Iwan Dios noijki kichiwas amechmakas nesewile namejwan katlej antlajyowiaj. Iwan tejwan noijki techmakas nesewile itech nekáj tonale nijkuak walmonextis in toSeñor Jesús, nijkuak waltemos ijtik tlitl de ilwikak inwan iangelwan poderosojtin. 
<span class="verse" id="H21_8">8&#160;</span>Witz para kintlajyowiltis katlej mach kixmatij Dios iwan katlej mach kitlakitaj in kuale tlajtole katlej temakixtia de toSeñor Jesucristo. 
<span class="verse" id="H21_9">9&#160;</span>Yonmej kipiaskej tlajyowilistle katlej mach keman tlamis, iwan yeskej wejka de toSeñor, wejka de imawisotlanex iwan wejka de ipoder. 
<span class="verse" id="H21_10">10&#160;</span>Ijkón tlapanos nijkuak in toSeñor walmuikas itech nekáj tonale para kiweyikixtiskej katlej iaxkawan, iwan kitaskej ika pakilistle katlej okineltokakej. Namejwan ijkuakón noijki anyeskej iwan toSeñor porke ankineltokakej itlajtol in Dios katlej tejwan otamechilwijkej. </div>
<div class='p'>
<span class="verse" id="H21_11">11&#160;</span>Por yonik, tejwan nochipa timotiotzajtziliaj por amejwan. Dios oamechnotzke para xikneltokakan itlajtol. Por yonik in tejwan tiktlatlawtiaj ma amotech powi xiekan kej iaxkawan. Iwan tiktlajtlaniliaj ke ika Yej ipoder xiwelikan xikchiwakan nochi tlan kuale katlej ankinekij ankichiwaskej, iwan xiktlamikan namotekiw katlej ankichijtokej ika namotlaneltokalis. 
<span class="verse" id="H21_12">12&#160;</span>Ijkón kiné, itokatzin in toSeñor Jesucristo kiweyikixtiskej por tlan amejwan ankichiwaj, iwan Yej noijki amechweyikixtis ika iteiknotlamachilis in toTajtzin Dios iwan toSeñor Jesucristo.  </div>
<div class='psalmlabel' id='H22_0'> 2</div>
<div class='s'>Monextis in weyi tlajtlakoltlakatl </div>
<div class='p'>
<span class="verse" id="H22_1">1&#160;</span>Axan, nokniwan, tiknekij tamechilwiskej de yen nijkuak witz in toSeñor Jesucristo iwan techololos inawak. Tamechtlatlawtiaj 
<span class="verse" id="H22_2">2&#160;</span>amo niman xikpatlakan namotlayejyekol. Amakaj ma amechtlamachilispatla ika itlaj tlajtole katlej amechilwis nik in weyi tonale de toSeñor yoajsiko. Amo ximomawtikan iwan amo xikinneltokilikan, tla akaj amechilwis nik tejwan otikintlapowijkej de se espíritu, o noso de itlaj tlajtole o noso de itlaj amatlajkuilole katlej kijtaj nik tejwan otikijkuilojkej. 
<span class="verse" id="H22_3">3&#160;</span>Amakaj ma amechkajkayawa. Porke antes de ajsis yon tonale, miekej katlej okineltokakej itlajtol in Dios ijkuakón mach ok kineltokaskej, iwan noijki monextis in tlajtlakoltlakatl, katlej Dios kipialijtok ilugar kan tliko. 
<span class="verse" id="H22_4">4&#160;</span>Yen yin tlajtlakoltlakatl katlej kikokolis nochi tlamantle katlej kinweyikixtiaj in tlakaj o noso katlej kintokaxtiaj diosmej. Iwan asta motlalis itech itiopan in Dios, kej yeskia melawak yen Dios, iwan asta motenewas nik yen Dios. </div>
<div class='p'>
<span class="verse" id="H22_5">5&#160;</span>¿Amo ankelnamikij nijkuak ok onieka amowan onamechilwiaya nochi yin tlamantle? 
<span class="verse" id="H22_6">6&#160;</span>Iwan axan namejwan ya ankimatij tlanon kitzakuilia in tlajtlakoltlakatl, para amo ma wiki san niman antes de ajsis in tonale para witz. 
<span class="verse" id="H22_7">7&#160;</span>Iwan yopéj in tlajtlakole katlej in tlajtlakoltlakatl kichiwas, pero axan mach ya welis monextis, porke axan kajki se katlej mach kikawilia ma monexti. Pero satepan Dios kachiwas katlej axan mach kikawilia ma monexti. 
<span class="verse" id="H22_8">8&#160;</span>Iwan ijkuakón kemaj walmonextis in tlajtlakoltlakatl, iwan toSeñor Jesús kimiktis ika ijyoyo katlej kisas de itech iten, iwan kipojpolilis ipoder in tlajtlakoltlakatl ika ipetlanilis nijkuak witz. 
<span class="verse" id="H22_9">9&#160;</span>Iwan yon tlajtlakoltlakatl witz porke Satanás kichiwas ma wiki ika miek ipoder, para kinchiwas miekej señalestin iwan milagrostin katlej ika kinkajkayawas in tlakaj. 
<span class="verse" id="H22_10">10&#160;</span>Iwan ika miek tlamantle katlej mach kuale ika kinkajkayawas katlej yawij kan teixpolojkan, porke mach kinekij kiresibiroskej itlajtol in Dios katlej melawak para momakixtiskej. 
<span class="verse" id="H22_11">11&#160;</span>Iwan por yonik, Dios kinkawilia ma mokajkayawakan ika yon tlakajkayawalistle para ma kineltokakan tlan amo melawak, 
<span class="verse" id="H22_12">12&#160;</span>iwan para ijkón kintlajtlakolmakaskej nochtin katlej mach kinekij kineltokaskej tlan melawak, sino yej okachi kiwelitaj kichiwaskej tlan amo kuale. </div>
<div class='s'>Dios otechpejpenke para techmakixtis </div>
<div class='p'>
<span class="verse" id="H22_13">13&#160;</span>Pero moneki nochipa timotlasojkamatiskej inawak toTajtzin Dios por yen namejwan, porke in toSeñor amechtlasojtla. Iwan desde antes de pewas in tlaltikpak, Dios oamechpejpenke para amechmakixtis por medio de iEspíritu Santo katlej amechyolchipawa, iwan porke ankineltokakej itlajtol in Señor katlej kipia nochi tlan melawak. 
<span class="verse" id="H22_14">14&#160;</span>Dios oamechnotzke nijkuak tejwan otamechtlapowijkej de yen kuale tlajtole katlej temakixtia, para xikpiakan parte itech imawisotlanex in toSeñor Jesucristo. </div>
<div class='p'>
<span class="verse" id="H22_15">15&#160;</span>Ijkón kiné, nokniwan, ximoyekketokan itech namotlaneltokalis, iwan amo xikelkawakan in tlamachtile katlej tejwan otamechmachtijkej ika totlajtol iwan ika toamatlajkuilol katlej otamechijkuililijkej. 
<span class="verse" id="H22_16">16&#160;</span>ToSeñor Jesucristo iwan toPapan Dios, katlej techtlasojtla iwan techmaka yolosewilistle iktlanke (ik tlami), iwan techtoktia ma tikchiakan ika pakilistle para tieskej inawak, porke sa tekitl weyi iteiknotlamachilis katlej kipia por tejwan, 
<span class="verse" id="H22_17">17&#160;</span>ma amechyolojchikawa ipan namoyolo, iwan ma amechmaka chikawalistle para ankijtoskej iwan ankichiwaskej nochi tlan kuale.  </div>
<div class='psalmlabel' id='H23_0'> 3</div>
<div class='s'>Ximotiotzajtzilikan por tejwan </div>
<div class='p'>
<span class="verse" id="H23_1">1&#160;</span>Axan, nokniwan, ximotiotzajtzilikan por tejwan, para ke itlajtol in toSeñor totoka ma ajsiti ik nian nepa iwan ma kiresibirokan ika weyikixtilistle, ijkón ken namejwan ankiresibirojkej. 
<span class="verse" id="H23_2">2&#160;</span>Noijki ximotiotzajtzilikan para ma techkawakan in tlakaj katlej mach kualtin iwan katlej kichijtinemij biero, porke katej miekej katlej mach tlaneltokaj inawak Cristo. 
<span class="verse" id="H23_3">3&#160;</span>Pero in toSeñor nochipa kichiwa tlan kijta. Iwan Yej amechmakas chikawalistle iwan amechpalewis de imak in Amo Kuale Tlakatl. 
<span class="verse" id="H23_4">4&#160;</span>Iwan tejwan tikneltokaj inawak toSeñor nik namejwan ankichiwaj iwan nochipa ankichijtoskej tlan tejwan yotamechnawatijkej. 
<span class="verse" id="H23_5">5&#160;</span>ToSeñor ma amechyekana ipan namoyolo para xikmachilikan okachi itlasojtlalis in Dios, iwan para ankixikoskej nochi tlamantle ken okixikoj in Cristo. </div>
<div class='s'>Moneki ma titekipanokan </div>
<div class='p'>
<span class="verse" id="H23_6">6&#160;</span>Nokniwan, tamechnawatiaj ika itoka in toSeñor Jesucristo, xikinkawakan se lado in tokniwan katlej mach kinekij tekipanoskej iwan amo kichiwaj ken tejwan yotamechmachtijkej. 
<span class="verse" id="H23_7">7&#160;</span>Namejwan ya ankimatij kenik moneki anyeskej ijkón ken nijkuak tejwan otiekaj amowan. Porke nijkuak tejwan otiekaj amowan, otitekipanojkej. 
<span class="verse" id="H23_8">8&#160;</span>Otiktlaxtlajkej nochi tlakuale tlan otikkuajkej. Iwan chikawak otitekipanojkej yuale tonale, iwan ijkón nion se de amejwan mach otiktekimakakej. 
<span class="verse" id="H23_9">9&#160;</span>Mach kijtosneki mach otikpiayaj derecho de tamechtlajtlanilianij de xitechpalewikan, sino tejwan otitekipanojkej para tamechmakaskej se ejemplo para namejwan noijki ijkón xikchiwakan. 
<span class="verse" id="H23_10">10&#160;</span>Porke nijkuak tejwan otiekaj amowan otamechilwijkej, tla akaj amo kinekij tekipanos, mach ma tlakua. 
<span class="verse" id="H23_11">11&#160;</span>Porke yotikmatkej nik sekimej de amejwan san tlatzijkanemij, kalpojtinemij iwan mokalakijtinemij kan amo intekiw. 
<span class="verse" id="H23_12">12&#160;</span>Por yonik, in yonmej katlej ijkón kichiwaj, tiknekij tikinmilwiskej iwan tikinnawatiskej ika itlanawatil in toSeñor Jesucristo, ma tekipanokan para kimotlaniliskej tlan kikuaskej, iwan ayakmo ma kalpojtinemikan sino ma yekan ika kuale. </div>
<div class='p'>
<span class="verse" id="H23_13">13&#160;</span>Nokniwan, amo ximosotlawakan de ankichiwaskej tlan kuale. 
<span class="verse" id="H23_14">14&#160;</span>Tla akaj amo kichiwa tlan tikijtaj itech yin amatlajkuilole, xikitakan akin yon, iwan ayakmo iwan ximonelokan, para ijkón ma pinawa. 
<span class="verse" id="H23_15">15&#160;</span>Pero amo xikitakan kej yeskia se amokontra, sino xiknajnawatikan kej yeskia amokni. </div>
<div class='s'>Pablo okonintiochij iwan okinyolopachoj </div>
<div class='p'>
<span class="verse" id="H23_16">16&#160;</span>Axan, yen toSeñor katlej kitemaka yolosewilistle, ma amechmaka yolosewilistle nochipa itech nochi tlan welis anpanoskej. In Señor ma yeto amowan aminochtin. </div>
<div class='p'>
<span class="verse" id="H23_17">17&#160;</span>Nej niPablo namechtlajpaloa iwan namechijkuililia yin tlajtole ika noma. Nochtin noamatlajkuilolwan ijkón nikinmijkuiloa para xikmatikan nik melawak nej nikintitlani. 
<span class="verse" id="H23_18">18&#160;</span>Iteiknotlamachilis in toSeñor Jesucristo ma yeto amotech aminochtin. Ijkón ma yeto.</div><div class="footnote">
<hr />
</div>
</div></body></html>
