<!DOCTYPE html>
<html xmlns="http://www.w3.org/1999/xhtml" xmlns:epub="http://www.idpf.org/2007/ops" lang="nhi" dir="ltr">
<head>
<meta charset="UTF-8" />
<link rel="stylesheet" href="epub.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width, height=device-height"/>
<title>In Yancuic Tlahtolsintilil 1 JUAN 1</title>
</head>
<body dir='ltr'>
<ul class='tnav'>
<li><a href='index.xhtml'>1 JUAN</a></li>
</ul><ul class='tnav'><li><a href='1JN.xhtml#J11_0'>1</a></li>
<li><a href='1JN.xhtml#J12_0'>2</a></li>
<li><a href='1JN.xhtml#J13_0'>3</a></li>
<li><a href='1JN.xhtml#J14_0'>4</a></li>
<li><a href='1JN.xhtml#J15_0'>5</a></li>
</ul>

<div class='main' id='J10_0'>

<div class='mt2'>Niachtoh amatlahcuilol tlen oquihcuiloh in teotlatitlantli </div>
<div class='mt'>Juan  </div>
<div class='psalmlabel' id='J11_0'> 1</div>
<div class='s'>In Tlahtol naquin contemactia yolilistli </div>
<div class='p'>

<span class="verse" id="J11_1">1&#160;</span>Itnamechontlahcuiluiliah den Tlahtol naquin itich ualeua in yolilistli, naquin yometzticatca itich nipeuyan nochi, naquin otcaqueh uan ica in toixtololouan otquitaqueh uan otquitztoyah, uan ica in tomauan ottzitzquihqueh. </div>
<div class='m'>
<span class="verse" id="J11_2">2&#160;</span>Yehuatzin yehua in yolilistli, uan otechmonextilih uan otmotilihqueh. De nin yolilistli tlen ica in sintitl nochipa, ittematiltiah uan itnamechonnonotzah. Nin yolilistli ometzticatca iuantzin Dios uan yomotematiltih tonauac. </div>
<div class='m'>
<span class="verse" id="J11_3">3&#160;</span>Uan tlen otquitaqueh uan otcaqueh, yeh non itnamechonmatiltiah, pues itniquih ohcon noiuqui namehuantzitzin touan xonsetitocan, quemeh tehuan itsetitoqueh iuantzin in toTahtzin Dios uan iuan niConetzin Jesucristo. </div>
<div class='m'>
<span class="verse" id="J11_4">4&#160;</span>Itnamechonihcuiluiliah nochi nin nic itniquih ixconpiacan mahsic paquilis. </div>
<div class='s'>Matninimican itich nitlanetzin Dios </div>
<div class='p'>
<span class="verse" id="J11_5">5&#160;</span>Yeh nin tlahtol tlen otsilihqueh de Yehuatzin Jesucristo uan yeh non itnamechonmatiltiah: Yehuatzin Dios yeh tlanestli, uan itichtzin amo catqui dion tlen tlayouilotl. </div>
<div class='m'>
<span class="verse" id="J11_6">6&#160;</span>Tla itquihtouah iuantzin itsetitoqueh uan oc itninimih itich in tlayouilotl, tistlacatih uan amo itchiutoqueh in tlen milauac. </div>
<div class='m'>
<span class="verse" id="J11_7">7&#160;</span>Pero tla itninimih itich in tlanestli, quemeh Yehuatzin metzticah itich in tlanestli, queh icnimeh itmochiuah sanse, uan niesotzin Jesús, niConetzin Dios, techonchipaua de nochi tlahtlacol. </div>
<div class='p'>
<span class="verse" id="J11_8">8&#160;</span>Tla itquihtouah amo ittlahtlacouanih, san yen tehuan itmocahcayauah, uan in tlen milauac amo catqui totich. </div>
<div class='m'>
<span class="verse" id="J11_9">9&#160;</span>Tla itquixpantiah Dios in totlahtlacol, matmoyolchicauacan que Yehuatzin comochiuilis tlen oconmihtaluih uan tlen yec, uan techmotlapohpoluilis in totlahtlacol, uan techonchipauas de nochi amo yec chiualistli. </div>
<div class='m'>
<span class="verse" id="J11_10">10&#160;</span>Pero tla itquihtouah amo ittlahtlacouah, itcuipah Yehuatzin queh istlacatini, uan nitlahtoltzin amo catqui totich.  </div>
<div class='psalmlabel' id='J12_0'> 2</div>
<div class='s'>Cristo totetlahtouihcatzin </div>
<div class='p'>
<span class="verse" id="J12_1">1&#160;</span>Notlasohconeuantzitzin, nochi nin innamechonihcuiluilia para amo xontlahtlacocan. Pero tla acah tlahtlacoua, itpiah se totetlahtouihcau inauactzinco in toTahtzin Dios, Yehuatzin yen Jesucristo naquin nochipa comochiuilihtzinoua tlen yec. </div>
<div class='m'>
<span class="verse" id="J12_2">2&#160;</span>Yehuatzin omotemactihtzinoh ipampa nitetlapohpoluilis in totlahtlacol, uan amo sayeh in tlen tehuan in totlahtlacol, tlamo noiuqui ipampa nintlahtlacol nochtin in tlalticpactlacameh. </div>
<div class='p'>
<span class="verse" id="J12_3">3&#160;</span>Ihquin itmatih tla milauac itquixmatih Yehuatzin: tla ittlacamatih nitlanauatiltzin. </div>
<div class='m'>
<span class="verse" id="J12_4">4&#160;</span>Naquin ictoua: “Neh inmixmatilia Yehuatzin”, uan yeh amo ictlacamati nitlanauatiltzin, non tocniu istlacatini, uan in tlen milauac amo catqui itich. </div>
<div class='m'>
<span class="verse" id="J12_5">5&#160;</span>Pero naquin ictlacamati nitlahtoltzin, itich non tocniu mahsic monextia nitetlasohtlalitzin Dios. Ica nin itmatih tla itcateh sanse iuantzin. </div>
<div class='m'>
<span class="verse" id="J12_6">6&#160;</span>Naquin quihtoua setitoc iuantzin Dios, moniqui ninimis quemeh Jesucristo omoninimitih. </div>
<div class='s'>In yancuic tlanauatil </div>
<div class='p'>
<span class="verse" id="J12_7">7&#160;</span>Notlasohicniuan, amo innamechonihcuiluilia se yancuic tlanauatil, tla yeh san yehua in tlanauatil tlen yauehcau nanconpiah. Nin tlanauatil tlen yauehcau, yehua tlen namehuantzitzin nancoualcactiuitzeh. </div>
<div class='m'>
<span class="verse" id="J12_8">8&#160;</span>Masqui ohcon, nin tlen innamechonihcuiluilia noiuqui mocuipa quemeh se yancuic tlanauatil, uan mayeh itich Cristo uan mayeh namotichtzin mota nic milauac, pues in tlayouilotl ya pohpoliutiu uan in tlanestli tlen milauac ya tlanextihtoc. </div>
<div class='p'>
<span class="verse" id="J12_9">9&#160;</span>Naquin quihtoua catqui itich in tlanestli uan yeh iccocolia nicniu, catqui oc itich in tlayouilotl. </div>
<div class='m'>
<span class="verse" id="J12_10">10&#160;</span>Naquin ictlasohtla nicniu, catqui itich in tlanestli, uan itich yeh amo cah itlah tlen uilis ictlahtlacolchiualtis. </div>
<div class='m'>
<span class="verse" id="J12_11">11&#160;</span>Pero naquin iccocolia nicniu catqui uan ninimi itich in tlayouilotl, uan amo icmati canih yaui, tlamilauca in tlayouilotl yocpopoyotilih. </div>
<div class='s'>Ica namotlaniltoquilis namontlatlanih </div>
<div class='p'>
<span class="verse" id="J12_12">12&#160;</span>Innamechontlahcuiluilia namehuan, notlasohconeuantzitzin, pues nochi namotlahtlacol ya tlapohpoluil ica nitoocaatzin Yehuatzin. </div>
<div class='m'>
<span class="verse" id="J12_13">13&#160;</span>Innamechontlahcuiluilia namehuantzitzin, namontetahmeh, pues yonanconixmatqueh naquin yometzticatcah itich nipeuyan nochi. Innamechtlahcuiluilia namehuan, telpocameh, pues yonactlanqueh in amocuali. </div>
<div class='p'>Innamechontlahcuiluilia namehuan, notlasohconeuantzitzin, pues yonanconixmatqueh in toTahtzin Dios. </div>
<div class='m'>
<span class="verse" id="J12_14">14&#160;</span>Onnamechontlahcuiluilih namehuantzitzin, namontetahmeh, pues yonanconixmatqueh naquin yometzticatca itich nipeuyan nochi. Onnamechtlahcuiluilih namehuan, telpocameh, pues nanchicauaqueh, uan nitlahtoltzin Dios nacchanchiualtihtoqueh namotich, uan yonactlanqueh in amocuali. </div>
<div class='p'>
<span class="verse" id="J12_15">15&#160;</span>Amo ixcontlasohtlacan nin tlalticpac tlahtlacoleh dion tlen ica teyoltilana. Tla acah ictlasohtla nin tlalticpac tlahtlacoleh, ictosniqui amo ictlasohtla Dios; </div>
<div class='m'>
<span class="verse" id="J12_16">16&#160;</span>pues tlamilauca, nochi tlen catqui itich in tlalticpactli, in totlalticpactlaniquilis, in tlaniquilis de secpias nochi tlen sequita, in tlaniquilis de seisqui se ueyi ipampa tlen secpia, nochi non amo ualeua inauactzinco in toTahtzin Dios, tla yeh ualeua itich nin tlalticpac tlahtlacoleh. </div>
<div class='m'>
<span class="verse" id="J12_17">17&#160;</span>Uan nin tlalticpac tlahtlacoleh san panoua iuan nochi niamocualitlaniquilis; pero naquin icchiua nitlaniquilitzin Dios yoltos ica in sintitl nochipa. </div>
<div class='s'>In anticristo </div>
<div class='p'>
<span class="verse" id="J12_18">18&#160;</span>Noconeuantzitzin, ya itcateh iyacatlamian in tonalmeh; namehuantzitzin yonanconcaqueh uitz in anticristo, uan ohcon axan yomonextihqueh miqueh anticristos, uan ica non itmatih nic ya itcateh iyacatlamian in tonalmeh. </div>
<div class='m'>
<span class="verse" id="J12_19">19&#160;</span>Yehuan omoxilohqueh otechcauqueh in tehuan, masqui tlen milauac amo milauac touan opouiah; pues tla milauac opouinih touan, yehuan omocauanih touan. Pero quen oquisqueh, ohcon omonextih nic amo nochtin pouih touan. </div>
<div class='p'>
<span class="verse" id="J12_20">20&#160;</span>Pero namehuantzitzin, naquin Yolchipaucatzintli yonamechonquen ica niEspíritu Santo, uan ohcon ya nanconmatih nochi. </div>
<div class='m'>
<span class="verse" id="J12_21">21&#160;</span>Innamechontlahcuiluilia, amo yeh nic amo nanconmatih in tlen milauac, tla yeh innamechontlahcuiluilia nic nanconixmatih, uan nanconmatih amitlah tlacahcayaualistli uilis ualeuas itich in tlen milauac. </div>
<div class='p'>
<span class="verse" id="J12_22">22&#160;</span>¿Aquih in tlacahcayauani? Tlacahcayauani yeh naquin quihtoua Jesús amo yen Cristo Temaquixtani. Naquin ohcon quihtoua yehua in anticristo, pues icsicantlalia in toTahtzin Dios uan niConetzin. </div>
<div class='m'>
<span class="verse" id="J12_23">23&#160;</span>Nochi naquin icsicantlalia niConetzin Dios, in toTahtzin Dios amo catqui itich niyolo. Pero naquin icteixpantia Jesucristo yehua iConetzin Dios, noiuqui in toTahtzin Dios catqui itich niyolo. </div>
<div class='p'>
<span class="verse" id="J12_24">24&#160;</span>Tlen onamechonmachtihqueh desde ihcuac onamontlaniltocaqueh, ompa itich xonmocauacan. Tla ohcon ompa namonmocauah, noiuqui namonmocauasqueh iuantzin niConetzin Dios uan iuantzin in toTahtzin Dios. </div>
<div class='m'>
<span class="verse" id="J12_25">25&#160;</span>Uan Yehuatzin omoyectencautzinoh techonmactis in yolilistli tlen ica in sintitl nochipa. </div>
<div class='p'>
<span class="verse" id="J12_26">26&#160;</span>Innamechontlahcuiluilia nic inniqui innamechonnehmachtis de naquin icniquih namechoncahcayauasqueh. </div>
<div class='m'>
<span class="verse" id="J12_27">27&#160;</span>Pero namehuantzitzin namotichtzin chanchiua in Espíritu Santo tlen Yehuatzin onamechonmactih, uan ica non amo moniqui acah manamechonmachti. Pues in Espíritu namechonmachtia nochi, uan nochi non milauac uan amo istlacatilistli. Ica non, ohcon quen namechonmachtia in Espíritu Santo, xonsetitocan iuantzin Cristo. </div>
<div class='p'>
<span class="verse" id="J12_28">28&#160;</span>Axan, notlasohconeuantzitzin, xonsetitocan iuantzin, uan ohcon ihcuac Yehuatzin monextihtzinos matpiacan yolchicaualistli, uan amo matmopinautican iixpantzinco itich non tonal ihcuac ualmouicatzinos. </div>
<div class='m'>
<span class="verse" id="J12_29">29&#160;</span>Tla nanconmatoqueh Yehuatzin yec nichiualitzin, ixconmatican noiuqui nic nochi naquin yec nichiualis, non tocniu iconetzin Yehuatzin.  </div>
<div class='psalmlabel' id='J13_0'> 3</div>
<div class='s'>Ticoneuantzitzin Dios </div>
<div class='p'>
<span class="verse" id="J13_1">1&#160;</span>Ixconitacan quen tlailiuis simi techontlasohtla in toTahtzin Dios, pues ocmoniquiltih matechnotzacan ticoneuantzitzin Dios, uan tlamilauca yeh milauac ticoneuantzitzin. Ica non in tlalticpactlacameh amo techixmatih, pues yehuan amo icmixmatilihtoqueh Yehuatzin. </div>
<div class='m'>
<span class="verse" id="J13_2">2&#160;</span>Notlasohicniuan, axan ya ticoneuantzitzin Dios, uan masqui ayamo mota quenih tisqueh satepan, itmatih que ihcuac Yehuatzin monextihtzinos tisqueh quemeh Yehuatzin, pues itmotilisqueh yec quemeh Yehuatzin ameh. </div>
<div class='m'>
<span class="verse" id="J13_3">3&#160;</span>Nochtin naquin moyolchicauah inauactzinco icmatih ohcon mochiuas, ictemosqueh isqueh yolchipauaqueh ohcon quemeh Yehuatzin chipaucatzintli. </div>
<div class='p'>
<span class="verse" id="J13_4">4&#160;</span>Nochi naquin tlahtlacohtinimi quixnamiqui nitlanauatil Dios, pues ihcuac setlahtlacoua non ictosniqui sequixnamiqui in tlanauatil. </div>
<div class='m'>
<span class="verse" id="J13_5">5&#160;</span>Uan yec nanconmati Yehuatzin omonextihtzinoh para techonquixtilis in totlahtlacol, uan Yehuatzin itichtzin amo cah tlahtlacol. </div>
<div class='m'>
<span class="verse" id="J13_6">6&#160;</span>Ica non, nochi naquin setitoc iuantzin amo tlahtlacohtinimi. Pero nochi naquin tlahtlacohtinimi amo icmixmatilia, dion amo cahsicamati aquih Yehuatzin. </div>
<div class='m'>
<span class="verse" id="J13_7">7&#160;</span>Notlasohconeuantzitzin, amaquin manamechoncahcayaua. Naquin yec nichiualis, non tocniu chipauac, ohcon quemeh Yehuatzin chipaucatzintli. </div>
<div class='m'>
<span class="verse" id="J13_8">8&#160;</span>Pero naquin tlahtlacolchiutinimi yeh iaxca in amocuali, pues in amocuali tlahtlacohtoc desde ipeuyan nochi, uan ica non niConetzin Dios oualmouicatzinoh, oconxihxitinico nichiualis in amocuali. </div>
<div class='m'>
<span class="verse" id="J13_9">9&#160;</span>Nochi naquin yones queh iconetzin Dios amo tlahtlacolchiutinimi, nic in yolilistli tlen ualeua inauactzinco Dios catqui itich, uan ica non amo uilis oc tlahtlacohtinimis, nic yeh yones queh iconetzin Dios. </div>
<div class='m'>
<span class="verse" id="J13_10">10&#160;</span>Ihquin sequimixmati aquihqueh iconeuantzitzin Dios uan aquihqueh iconeuan in amocuali: nochi naquin amo yec nichiualis, uan naquin amo ictlasohtla nicniu, amo iaxcatzin Dios. </div>
<div class='s'>Nochtin matmosepantlasohtlacan </div>
<div class='p'>
<span class="verse" id="J13_11">11&#160;</span>Yeh nin in tlahtol tlen nancoualcactiuitzeh desde ya nochipa: matmosepantlasohtlacan. </div>
<div class='m'>
<span class="verse" id="J13_12">12&#160;</span>Amo matican quemeh Caín. Yeh iaxca in amocuali uan ocmictih nicniu. ¿Uan tleca ocmictih? Ocmictih nic yeh occhiuaya tlen amo cuali, uan yeh nicniu occhiuaya tlen cuali. </div>
<div class='m'>
<span class="verse" id="J13_13">13&#160;</span>Ica non, nocniuantzitzin, amo ixconmotetzauican tla in tlalticpactlacameh namechoncocoliah. </div>
<div class='m'>
<span class="verse" id="J13_14">14&#160;</span>Tehuan itmatih nic yotquisqueh imac in miquilistli uan yotpanoqueh itich in yolilistli nic itquintlasohtlah in tocniuan. Naquin amo ictlasohtla nicniu oc catqui imac in miquilistli. </div>
<div class='m'>
<span class="verse" id="J13_15">15&#160;</span>Nochi naquin iccocolia nicniu yeh temictani, uan ya nanconmatih, dion se temictani iaxca isqui in yolilistli tlen ica in sintitl nochipa. </div>
<div class='m'>
<span class="verse" id="J13_16">16&#160;</span>Yehuatzin ocontemactih niyolilitzin topampa, uan ohcon yotquixmatqueh in tlen milauac tetlasohtlalis. Tehuan noiuqui moniqui ohcon mattemactican in toyolilis ipampa in tocniuan. </div>
<div class='m'>
<span class="verse" id="J13_17">17&#160;</span>Pero tla acah icpia mic tlensa itich nin tlalticpactli uan quita nicniu icpoloua tlen ic panos uan moyolohchihchicaua amo icmatlani, ¿quenih isqui nitetlasohtlalitzin Dios itich non tocniu? </div>
<div class='m'>
<span class="verse" id="J13_18">18&#160;</span>Notlasohconeuantzitzin, amo matnextican in totetlasohtlalis san ic pani, san ica in totlahtol, yehyeh matnextican ica in tochiualis uan mai de milauac. </div>
<div class='s'>Matmoyolchicautocan inauactzinco Dios </div>
<div class='p'>
<span class="verse" id="J13_19">19&#160;</span>Tla ohcon itchiuah, ohcon itmatih nic itpouih itich in tlen milauac, uan ohcon in toyolo amo momohtihtos iixpantzinco Yehuatzin. </div>
<div class='m'>
<span class="verse" id="J13_20">20&#160;</span>Pero tla in toyolo techteiluia ica itlah, matmoyolchicauacan matmatican niteicnoitalis Dios ocachi tlapanauihtoc inauac tlen techteiluia in toyolo, uan Yehuatzin quixmati nochi. </div>
<div class='m'>
<span class="verse" id="J13_21">21&#160;</span>Notlasohicniuan, tla in toyolo amo techteiluia, itpiah yolchicaualis inauactzinco Dios, </div>
<div class='m'>
<span class="verse" id="J13_22">22&#160;</span>uan nochi tlen ittlahtlanilisqueh Yehuatzin techonmactis, nic ittlacamatih nitlanauatiltzin, uan itchiuah tlen comopactilia. </div>
<div class='m'>
<span class="verse" id="J13_23">23&#160;</span>Uan yeh nin nitlanauatiltzin: mattlaniltocacan inauac nitoocaatzin Jesucristo niConetzin Dios, uan matmosepantlasohtlacan quemeh Yehuatzin otechonnauatih. </div>
<div class='m'>
<span class="verse" id="J13_24">24&#160;</span>Naquin ictlacamati nitlanauatiltzin, yeh setitoc iuantzin Dios uan Dios iuan. Uan ica in Espíritu tlen otechonmactih itmatih nic Yehuatzin Dios chanchiua totich.  </div>
<div class='psalmlabel' id='J14_0'> 4</div>
<div class='s'>Quenih itmatisqueh tla acah milauac tlahtoua ica niEspíritu Dios </div>
<div class='p'>
<span class="verse" id="J14_1">1&#160;</span>Notlasohicniuan, amo ixconniltocacan san aquiyasa naquin ictoua ocsilih itlah tlahtol den Espíritu, yeh ixquimontlatlatacan max naquin tlahtohtoc tlahtohtoc ica niEspíritu Dios. Ixconmatican, miqueh tlen quihtouah mach icsiliah tlahtol de Dios ninintinimih itich in tlalticpactli. </div>
<div class='m'>
<span class="verse" id="J14_2">2&#160;</span>Ihquin nanconixmatisqueh tla acah tlahtohtoc ica in Espíritu tlen ualeua inauac Dios: nochi espíritu naquin icteixpantia que Jesús yehua in Cristo Temaquixtani uan oualmouicatzinoh queh se tlacatzin, non yehua tlen ualeua inauac Dios, </div>
<div class='m'>
<span class="verse" id="J14_3">3&#160;</span>pero nochi espíritu naquin icteixpantia Jesús amo yehua in Cristo Temaquixtani uan amo oualmouicatzinoh queh se tlacatzin, non espíritu amo ualeua inauac Dios. Non yeh niespíritu in anticristo naquin onanconcaqueh icpia tlen uitz, uan axan ya catqui itich nin tlalticpactli. </div>
<div class='p'>
<span class="verse" id="J14_4">4&#160;</span>Notlasohconeuantzitzin, namehuantzitzin namoniaxcatzitzin Dios, uan nochtin nonqueh tlacahcayauanih yonanquimontlanqueh, pues amo onanquimonmocauilihqueh manamechoncahcayauacan, nic naquin namotichtzin chanchiua ocachi ueyihcatzintli uan amo naquin catqui itich in tlalticpactli. </div>
<div class='m'>
<span class="verse" id="J14_5">5&#160;</span>Yehuan pouih itich in tlalticpac tlahtlacoleh, ica non nintlahtol ameh quemeh in tlahtol tlen ualeua itich nin tlalticpac tlahtlacoleh, uan ica non in tlalticpactlacameh quincaquih. </div>
<div class='m'>
<span class="verse" id="J14_6">6&#160;</span>Pero tehuan itpouih iuan Dios, uan nochi naquin quixmati Dios, techcaqui; pero naquin amo poui iuan Dios, amo techcaqui. Ohcon itquixmatih tla acah icpia in espíritu tlen milauac noso in espíritu tlen tlacahcayaua. </div>
<div class='s'>Yehuatzin Dios yeh tetlasohtlalis </div>
<div class='p'>
<span class="verse" id="J14_7">7&#160;</span>Notlasohicniuan, matmosepantlasohtlacan, pues in tetlasohtlalistli ualeua itich Dios. Nochi naquin tetlasohtla, yeh yones queh iconetzin Dios uan quixmati Dios. </div>
<div class='m'>
<span class="verse" id="J14_8">8&#160;</span>Naquin amo tetlasohtla ayamo quixmati Dios, pues Yehuatzin Dios yeh tetlasohtlalis. </div>
<div class='m'>
<span class="verse" id="J14_9">9&#160;</span>Ihquin otechonnextilih nitetlasohtlalitzin Dios: Dios ocoualtitlan nisintiConetzin itich in tlalticpactli nic oquinic ica Yehuatzin matpiacan yolilistli. </div>
<div class='m'>
<span class="verse" id="J14_10">10&#160;</span>In tlen milauac tetlasohtlalis amo quisa totich, tlayeh ualeua itich Dios quen ocualtitlan niConetzin mamotemactihtzino ipampa nitetlapohpoluilis in totlahtlacol. </div>
<div class='p'>
<span class="verse" id="J14_11">11&#160;</span>Notlasohicniuan, tla Dios ohcon yotechontlasohtlac, tehuan noiuqui moniqui matmosepantlasohtlacan. </div>
<div class='m'>
<span class="verse" id="J14_12">12&#160;</span>Amo queman acah icmotilihtoc Dios. Pero tla itmosepantlasohtlah, Dios chanchiua totich, uan nitetlasohtlalitzin mahsic yec monextia totich. </div>
<div class='m'>
<span class="verse" id="J14_13">13&#160;</span>Ihquin itmatih nic itsetitoqueh iuantzin Dios uan Yehuatzin touan: nic yotechonmactih niEspíritu. </div>
<div class='m'>
<span class="verse" id="J14_14">14&#160;</span>Uan tehuan ottaqueh uan ittematiltiah que in toTahtzin Dios ocoualmotitlanilihtzinoh niConetzin itich in tlalticpac maquinmaquixtiqui in tlalticpactlacameh. </div>
<div class='m'>
<span class="verse" id="J14_15">15&#160;</span>Nochi naquin icteixpantia Jesús yeh iConetzin Dios, yeh setitoc iuantzin Dios uan Dios iuan. </div>
<div class='p'>
<span class="verse" id="J14_16">16&#160;</span>Tehuan yotquixmatqueh uan yotniltocaqueh in tetlasohtlalis tlen Dios techonpialia. Yehuatzin Dios yeh tetlasohtlalis, uan naquin icpia in tetlasohtlalis setitoc iuantzin Dios uan Dios iuan. </div>
<div class='m'>
<span class="verse" id="J14_17">17&#160;</span>In tetlasohtlalis mahsic yec monextia totich ihcuac acmo itmoyolmohtiah ica necah tonal ihcuac Dios quitas tlenoh icnamiqui sehse, pues itich nin tlalticpac itnextihtoqueh quen Yehuatzin ameh. </div>
<div class='m'>
<span class="verse" id="J14_18">18&#160;</span>Itich in tetlasohtlalis amo cah nimohtil, pues in tlen milauac tetlasohtlalis icquihquixtia in nimohtil, porque in nimohtil icchia tlatzacuiltilis. Naquin momohtihtoc ayamo quixmati in mahsic yec tetlasohtlalis. </div>
<div class='p'>
<span class="verse" id="J14_19">19&#160;</span>Tehuan itpiah tetlasohtlalis nic Yehuatzin achtoh otechontlasohtlac. </div>
<div class='m'>
<span class="verse" id="J14_20">20&#160;</span>Tla acah quihtoua: “Neh intlasohtla Dios”, uan yeh iccocolia nicniu, yeh istlacatini. Pues naquin amo ictlasohtla nicniu naquin uili quita, ¿quenih uilis ictlasohtlas Dios naquin amo uili quita? </div>
<div class='m'>
<span class="verse" id="J14_21">21&#160;</span>Yehuatzin otechoncauilihteu nin itlanauatiltzin: naquin ictlasohtla Dios noiuqui mactlasohtla nicniu.  </div>
<div class='psalmlabel' id='J15_0'> 5</div>
<div class='s'>In tlaniltoquilis tlen tlatlani </div>
<div class='p'>
<span class="verse" id="J15_1">1&#160;</span>Nochi naquin icniltoca Jesús yen Cristo Temaquixtani, yeh yones queh iconetzin Dios, uan nochi naquin contlasohtla in tepapan noiuqui quintlasohtla niconeuan. </div>
<div class='m'>
<span class="verse" id="J15_2">2&#160;</span>Ihquin mixmati tla itquintlasohtlah niconeuantzitzin Dios, ihcuac ittlasohtlah Dios uan ittlacamatih nitlanauatiltzin. </div>
<div class='m'>
<span class="verse" id="J15_3">3&#160;</span>Tla sectlasohtla Dios, sectlacamati nitlanauatiltzin; uan nitlanauatiltzin amo oueh sectlacamatis. </div>
<div class='m'>
<span class="verse" id="J15_4">4&#160;</span>Tlamilauca, nochi naquin yones queh iconetzin Dios tlatlani ipan in tlalticpac tlahtlacoleh. Yeh nin tlen tlatlani ipan in tlalticpac tlahtlacoleh, yen totlaniltoquilis. </div>
<div class='m'>
<span class="verse" id="J15_5">5&#160;</span>¿Aquih tlatlani ipan in tlalticpac tlahtlacoleh? Sayeh naquin icniltoca Jesús yeh iConetzin Dios. </div>
<div class='s'>Tlen techmatiltia in Espíritu de niConetzin Dios </div>
<div class='p'>
<span class="verse" id="J15_6">6&#160;</span>Uan nin yen Jesucristo, naquin oualmouicatzinoh ica atl ihcuac omocuatequihtzinoh, uan ica istli ihcuac ocomomictilihqueh; amo san ica atl oualmouicatzinoh, tlamo ica atl uan istli. Ohcon techmatiltia in Espíritu, pues in Espíritu yehua tlen milauac. </div>
<div class='m'>
<span class="verse" id="J15_7">7&#160;</span>Uan ohcon, yeyin naquin ictematiltiah [itich in iluicac: in toTahtzin Dios, in Tlahtol, uan in Espíritu Santo, uan yehuan yeyin pouih sanse. </div>
<div class='m'>
<span class="verse" id="J15_8">8&#160;</span>Uan yeyin naquin ictematiltiah itich in tlalticpac]: in Espíritu, in atl uan in istli; uan yehuan yeyin motlahtolnamiquih ictematiltiah Jesús yeh iConetzin Dios. </div>
<div class='m'>
<span class="verse" id="J15_9">9&#160;</span>Tehuan itniltocah tlen ictematiltiah in tlacameh. Tla non ohcon, queutoc amo ocachi icnamiqui itniltocasqueh tlen Dios contematiltia, pues ocachi icpia chicaualis, uan tlen Dios techmatiltia yeh de niConetzin. </div>
<div class='m'>
<span class="verse" id="J15_10">10&#160;</span>Naquin tlaniltoca inauac niConetzin Dios, ictosniqui icsilia itich niyolo tlen Dios contematiltia; naquin amo icniltoca tlen ictematiltia Dios, icnextihtoc queh oisquia Dios istlacatini, pues amo icniltoca tlen Dios ocontematiltih de niConetzin. </div>
<div class='m'>
<span class="verse" id="J15_11">11&#160;</span>Uan yeh nin tlen contematiltia: Dios otechonmactih in yolilistli tlen ica in sintitl nochipa, uan nin yolilistli itcahsih inauactzinco niConetzin. </div>
<div class='m'>
<span class="verse" id="J15_12">12&#160;</span>Naquin comopialia niConetzin Dios icpia in yolilistli; naquin amo comopialia niConetzin Dios amo icpia in yolilistli. </div>
<div class='s'>Itpiah in yolilistli tlen ica in sintitl nochipa </div>
<div class='p'>
<span class="verse" id="J15_13">13&#160;</span>Nin innamechonihcuiluilia namehuantzitzin naquin namontlaniltocah inauactzinco nitoocaatzin niConetzin Dios, nic inniqui ixconmatican nanconpiah in yolilistli tlen ica in sintitl nochipa [uan xontlaniltocacan inauac nitoocaatzin niConetzin Dios]. </div>
<div class='p'>
<span class="verse" id="J15_14">14&#160;</span>Uan yeh nin in toyolchicaualis tlen itpiah inauactzinco: tla itlah ittlahtlaniliah ohcon quemeh tlen Yehuatzin itlaniquilitzin, Yehuatzin techontencaqui. </div>
<div class='m'>
<span class="verse" id="J15_15">15&#160;</span>Uan tla itmatih Yehuatzin concaqui nochi tlen ittlahtlaniliah, matmoyolchicauacan ya itpiah tlen yottlahtlanilihqueh. </div>
<div class='p'>
<span class="verse" id="J15_16">16&#160;</span>Tla acah quita nicniu tlaniltocani icchiua tlahtlacol tlen amo icuica itich miquilis, mactlatlautili Dios Yehuatzin macmacti yolilis; inquihtoua ihquin ixconchiuacan san innauac naquin icchiuah tlahtlacol tlen amo teuica itich miquilis. Pero catqui tlahtlacol tlen teuica itich miquilis, itich non neh amo innamechoniluia xonmotlatlautican inauactzinco Dios. </div>
<div class='m'>
<span class="verse" id="J15_17">17&#160;</span>Nochi amo cuali chiualistli, tlahtlacol, pero catqui tlahtlacol tlen amo teuica itich miquilistli. </div>
<div class='p'>
<span class="verse" id="J15_18">18&#160;</span>Itmatoqueh nic nochi naquin yones queh iconetzin Dios amo tlahtlacohtinimi; pues niConetzin Dios icpaleuia, uan ohcon in amocuali amo uili itlah icchiuilia. </div>
<div class='p'>
<span class="verse" id="J15_19">19&#160;</span>Itmatih nic tehuan itpouih tiaxcatzitzin Dios, uan nochi in tlalticpactli catqui imac in amocuali. </div>
<div class='p'>
<span class="verse" id="J15_20">20&#160;</span>Noiuqui itmatih nic niConetzin Dios oualmouicac uan otechonmactih ahsicamatilis tlen ica matquixmatican Dios naquin Milaucatzintli. Tehuan itpouih iuan naquin Milaucatzintli, ictosniqui itpouih iuan niConetzin, yen Jesucristo. Yehuatzin yen milaucatzintli Dios, uan Yehuatzin yen in yolilistli tlen ica in sintitl nochipa. </div>
<div class='m'>
<span class="verse" id="J15_21">21&#160;</span>Nocniuantzitzin, xonmihcuanican den dioses tlamachiualten. [Amén.]</div><div class="footnote">
<hr />
</div>
</div></body></html>
