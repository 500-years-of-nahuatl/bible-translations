<!DOCTYPE html>
<html xmlns="http://www.w3.org/1999/xhtml" xmlns:epub="http://www.idpf.org/2007/ops" lang="ngu" dir="ltr">
<head>
<meta charset="UTF-8" />
<link rel="stylesheet" href="epub.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width, height=device-height"/>
<title>In yencuic iyectlajtoltzin Dios itech ica toTeco Jesucristo 1 SAN JUAN 1</title>
</head>
<body dir='ltr'>
<ul class='tnav'>
<li><a href='index.xhtml'>1 SAN JUAN</a></li>
</ul><ul class='tnav'><li><a href='1JN.xhtml#J11_0'>1</a></li>
<li><a href='1JN.xhtml#J12_0'>2</a></li>
<li><a href='1JN.xhtml#J13_0'>3</a></li>
<li><a href='1JN.xhtml#J14_0'>4</a></li>
<li><a href='1JN.xhtml#J15_0'>5</a></li>
</ul>

<div class='main' id='J10_0'>

<div class='mt'>1 SAN JUAN </div>
<div class='mt2'>ACHTOJ ITLAJCUILOL ON APÓSTOL SAN JUAN  </div>
<div class='psalmlabel' id='J11_0'> 1</div>
<div class='s'>In Tlajtojli yejhua techmaca nemilistli </div>
<div class='p'>

<span class="verse" id="J11_1">1&#160;</span>Temechtlajcuilhuiyaj ica iTlajtoltzin Dios yejhuan techmaca yencuic nemilistli yejhuan para nochipa. In iTlajtoltzin Dios sa no yejhua Jesucristo, niman yejhua ye nemiya ijcuac nochi otzimpeu. Yejhua oticaquej tlajtlajtohua niman otiquitaquej ican tixtololojhuan. Yejhua otiquitaquej niman oticmatocaquej ican tomahuan. 
<span class="verse" id="J11_2">2&#160;</span>Yejhua in nemilistli, yejhua Jesucristo. Yejhua onopantlantij niman tejhuamej otiquitaquej. Aman, tej, temechixpantiliaj ica melahuac otiquitaquej. Yejhua ica, tej, temechijliaj ica in nemilistli yejhuan para nochipa. Yejhua in nemilistli oncatca itech toTajtzin, niman aman sa no yejhua otechpantlantilij. 
<span class="verse" id="J11_3">3&#160;</span>Temechijliaj, tej, on tlen otiquitaquej niman oticaquej, para nemejhuamej san secan tohuan xnemican, ijcon quen tejhuamej tinemij san secan ihuan Dios toTajtzin niman ihuan iConetzin Jesucristo. 
<span class="verse" id="J11_4">4&#160;</span>No ijqui temechtlajcuilhuiaj yejhua in tlajtlamach<a href='#FN1' epub:type='noteref' class='noteref'>*</a> para topaquilis ma ajsitia. </div>
<div class='s'>Dios yejhua tlahuijli </div>
<div class='p'>
<span class="verse" id="J11_5">5&#160;</span>Sa no yejhua in temachtijli temechchiliaj yejhuan Jesucristo otechmachtij. Otechmachtij ica Dios sa no yejhua tlahuijli pampa yejhua yolchipahuac niman xoncaj itlaj tlayehuajlotl ipan inemilis. 
<span class="verse" id="J11_6">6&#160;</span>Tla tiquijtohuaj ica tinemij san secan ihuan Dios niman oc<a href='#FN2' epub:type='noteref' class='noteref'>†</a> titlajtlacohuaj, tla ijcon, xtiquijtohuaj on tlen melahuac niman xticchihuaj quen nonequi. 
<span class="verse" id="J11_7">7&#160;</span>Pero tla xtitlajtlacohuaj, yej tinemij yolchipajquej quen Dios nemi, tla ijcon, tej, san secan tinemij inhuan ocsequimej niman iyesyotzin Jesucristo, yejhuan iConetzin Dios, techchipahuilia nochi totlajtlacolhuan. </div>
<div class='p'>
<span class="verse" id="J11_8">8&#160;</span>Tla tiquijtohuaj ica xtitlajtlacolejquej, sa no tejhuamej titocajcayahuaj, niman xtiquijtohuaj on tlen melahuac. 
<span class="verse" id="J11_9">9&#160;</span>Pero tla titoyolcuitiaj itech Dios, yejhua quichihuas on tlen oquijtoj. Yejhua quiyecchihuas niman techtlapojpolhuilis totlajtlacolhuan, niman techchipahuas itech nochi tlen xcuajli. 
<span class="verse" id="J11_10">10&#160;</span>Dios quijtohua ica nochi tlacatl tlajtlacolej. Yejhua ica, tla titotenehuaj xtitlajtlacolejquej, on tlen tiquijtohuaj sa no ijqui quen tiquijtosquiaj ica Dios tlacajcayajquetl. Tla ijcon, xnejli ticneltocaj itlajtol.  </div>
<div class='psalmlabel' id='J12_0'> 2</div>
<div class='s'>Cristo yejhua topampa tlajtohua </div>
<div class='p'>
<span class="verse" id="J12_1">1&#160;</span>Noconetzitzihuan, nemechtlajcuilhuiya yejhua in tlajtlamach<a href='#FN3' epub:type='noteref' class='noteref'>*</a> para ma ca nentlajtlacosquej. Pero tla yacaj tlajtlacohua, ticpiaj totepantlajtojcau yejhuan techpalehuis para ticselisquej tetlapojpolhuilistli itech toTajtzin Dios. In tepantlajtojquetl yejhua Jesucristo yejhuan yolmelajqui. 
<span class="verse" id="J12_2">2&#160;</span>Yejhua omic para ican iyesyo otechchipahuilij nochi totlajtlacolhuan, niman xsan totlajtlacolhuan, yej no intlajtlacolhuan nochi on tlalticpactlacamej. </div>
<div class='p'>
<span class="verse" id="J12_3">3&#160;</span>Tla tiquintlacamatij itlanahuatilhuan Dios, tla ijcon, ticmatztoquej ica yejhua tiquixmatij. 
<span class="verse" id="J12_4">4&#160;</span>Pero tla yacaj quijtohua ica quixmati Dios niman xquintlacamati itlanahuatilhuan, yejhua nochihua se tlacajcayajquetl, niman xquijtohua on tlen melahuac. 
<span class="verse" id="J12_5">5&#160;</span>Pero tla yacaj quichihua on tlen Dios quijtohua, tla ijcon, melahuac ican nochi iyojlo quitlajsojtla<a href='#FN4' epub:type='noteref' class='noteref'>†</a>. 
<span class="verse" id="J12_6">6&#160;</span>On yejhuan quijtohua ica nocahua san secan ihuan Dios, nonequi nemis quen Jesucristo nemiya. </div>
<div class='s'>Ye tlahuilohua on tlahuijli pampa sequimej yopeu notlajsojtlaj inhuan ocsequimej </div>
<div class='p'>
<span class="verse" id="J12_7">7&#160;</span>Nocnihuan, xnemechtlajcuilhuijticaj se yencuic tlanahuatijli para nenquichihuasquej. Yejhua in tlanahuatijli ye nenquipiayaj desde ijcuac onenquineltocaquej Cristo. Yejhua in tlanahuatijli yonencacaj. 
<span class="verse" id="J12_8">8&#160;</span>Pero yejhua in yejhuan nemechtlajcuilhuia nesi quen se yencuic tlanahuatijli pampa Cristo quitlacamatiya in tlanahuatijli niman aman nemejhuamej no yopeu nenquitlacamatztihuij. Ticmatij ica yejhua in melahuac pampa on tlayehualyotl ye polijtiu niman ye tlahuilohua on yejhuan melahuac tlahuijli. </div>
<div class='p'>
<span class="verse" id="J12_9">9&#160;</span>Tla yacaj notenehua nemi ipan tlahuijli, pero quitlahuelita icniu, oc<a href='#FN5' epub:type='noteref' class='noteref'>‡</a> nemi ipan tlayehualyotl. 
<span class="verse" id="J12_10">10&#160;</span>On yejhuan quitlajsojtla<a href='#FN6' epub:type='noteref' class='noteref'>§</a> icniu nemi ipan tlajhuijli, niman xitlaj<a href='#FN7' epub:type='noteref' class='noteref'>*</a> huelis quitlajcalis ipan tlajtlacojli. 
<span class="verse" id="J12_11">11&#160;</span>Pero on yejhuan quitlahuelita icniu nemi niman quistinemi ipan tlayehualyotl. Yejhua xquimati canon yau, pampa on tlayehualyotl quixpajpachohua. </div>
<div class='p'>
<span class="verse" id="J12_12">12&#160;</span>Nemechtlajcuilhuia nemejhuamej noconetzitzihuan pampa Dios yoquintlapojpolhuij nemotlajtlacolhuan ipampa Jesucristo. 
<span class="verse" id="J12_13">13&#160;</span>Nemechtlajcuilhuia nemejhuamej tatajtin pampa aman yonenquixmatquej yejhuan ye nemiya ijcuac nochi otzimpeu. Nemechtlajcuilhuia nemejhuamej telpocamej pampa yonenquitlanquej on diablo. </div>
<div class='p'>Yonemechtlajcuilhuij nemejhuamej noconetzitzihuan pampa yonenquixmatquej toTajtzin. 
<span class="verse" id="J12_14">14&#160;</span>Yonemechtlajcuilhuij nemejhuamej tatajtin pampa aman yonenquixmatquej yejhuan ye nemiya ijcuac nochi otzimpeu. Yonemechtlajcuilhuij nemejhuamej telpocamej pampa nenchichicajtoquej, niman itlajtol Dios oncaj ipan nemoyojlo, niman pampa yonenquitlanquej on diablo. </div>
<div class='p'>
<span class="verse" id="J12_15">15&#160;</span>Ma ca xnejnequican nemohuicasquej quen on tlajtlacolejquej nohuicaj, nion ma ca xtlajsojtlacan on tlen oncaj ipan in tlalticpactli. Tla yacaj quinequi nohuicas quen on tlajtlacolejquej nohuicaj, yejhua xquitlajsojtla Dios toTajtzin, 
<span class="verse" id="J12_16">16&#160;</span>pampa nochi tlen techmaca in tlalticpactli xhualehua itech toTajtzin, yej nican quisa ipan in tlalticpactli. On xcuajli elehuilistli<a href='#FN8' epub:type='noteref' class='noteref'>†</a> yejhuan tonacayo quipia, niman on tlen xcuajli yejhuan tiquixpacaitaj, niman nochi on tlajtlamach tlen ticpiaj yejhuan quichihua para yejhua ica ma titohueyimatican, xquisa itech toTajtzin, yej quisa ipan in tlalticpactli. 
<span class="verse" id="J12_17">17&#160;</span>Niman in tlalticpactli ye tlantiu ihuan nochi on tlen xcuajli ipan oncaj yejhuan on tlacamej quelehuiyaj. Pero on yejhuan quichihuas tlen Dios quinequi nemis para nochipa. </div>
<div class='s'>Ye huajlahuij on yejhuan quinequij quixoxotonisquej itequiu Cristo </div>
<div class='p'>
<span class="verse" id="J12_18">18&#160;</span>Noconetzitzihuan, yoyejcoc on sa ica nochi tonaltin. Nemejhuamej ye nencaquinij ica ipan on sa ica nochi tonaltin huajlas se tlacatl yejhuan quinequi quixoxotonilis itequiu Cristo. Aman, tej, miyequej nemij yejhuan quinequij quixoxotonisquej itequiu Cristo. Yejhua ica ticmatztoquej ica in sa ica nochi tonaltin. 
<span class="verse" id="J12_19">19&#160;</span>Yejhuamej totzajlan oquisquej, pero ica tlen melahuac xnejli tocnihuan. Tla tocnihuan yesquiaj, nocahuasquiaj totech. Pero yejhuamej totzajlan oquisquej para onopantlantij ica yejhuamej xtocnihuan. </div>
<div class='p'>
<span class="verse" id="J12_20">20&#160;</span>Pero Cristo yejhuan yolchipahuac omechmacac iEspíritu Santo. Yejhua ica nenmochimej nenquimatij on tlen melahuac. 
<span class="verse" id="J12_21">21&#160;</span>Nemechtlajcuilhuia xpampa tla xnenquimatij on tlen melahuac, yej nemechtlajcuilhuia pampa nenquimatij. Niman nenquimatztoquej ica itech on tlen melahuac xhueli no ompa quisa on tlen xmelahuac. 
<span class="verse" id="J12_22">22&#160;</span>¿Aquinon tlacajcayajquetl? Cuajli ticmatztoquej ica tlacajcayajquetl san yejhua on yejhuan quijtohua ica Jesús xejhua Cristo on yejhuan Dios oquitlapejpenij para techmandaros. Yej on tlacatl quinequi quixoxotonilis itequiu Cristo, pampa quijtohua ica Dios xejhua toTajtzin niman ica Jesús xejhua iConetzin. 
<span class="verse" id="J12_23">23&#160;</span>On yejhuan quijtohua ica Jesús xejhua Cristo yejhuan iConetzin toTajtzin Dios, xnohuica ihuan toTajtzin. Pero on yejhuan quijtohua ica Jesús melahuac Cristo yejhuan iConetzin toTajtzin Dios, yejhua nohuica ihuan toTajtzin. 
<span class="verse" id="J12_24">24&#160;</span>Yejhua ica, xquejehuacan ipan nemoyojlo on temachtijli yejhuan omechmachtijquej desde onenquineltocaquej Cristo. Tla on temachtijli nocahua ipan nemoyojlo, nemejhuamej nemocahuasquej ihuan Cristo on iConetzin Dios niman ihuan toTajtzin Dios. 
<span class="verse" id="J12_25">25&#160;</span>Niman Jesucristo oquitlalij ipan ipromesa techmacas yencuic nemilistli para nochipa. </div>
<div class='p'>
<span class="verse" id="J12_26">26&#160;</span>Yonemechtlajcuilhuij ica on yejhuan quinequij mechcajcayahuasquej. 
<span class="verse" id="J12_27">27&#160;</span>Pero on Espíritu Santo, yejhuan Jesucristo omechmacac, nocahua ipan nemoyojlo. Yejhua ica xpolihui para yacaj mechmachtis, pampa iEspíritu Dios mechmachtia nochi tlajtlamach. Itemachtijli melahuac, niman xqueman mechmachtis on tlen xmelahuac. Yejhua ica, tej, nochipa san secan ihuan Cristo xnemican, ijcon quen mechmachtia on Espíritu Santo. </div>
<div class='p'>
<span class="verse" id="J12_28">28&#160;</span>Aman, tej, noconetzitzihuan, nochipa xnemican san secan ihuan Cristo, para xnempinahuasquej niman xnenmojmotisquej ijcuac yejhua huajlas. 
<span class="verse" id="J12_29">29&#160;</span>Nemejhuamej ye nenquimatztoquej ica Dios yejhua yolmelajqui. Yejhua ica nenquimatij ica nochimej on yejhuan quichihuaj on tlen cuajli yejhuamej teconehuan itech Dios.  </div>
<div class='psalmlabel' id='J13_0'> 3</div>
<div class='s'>Tiiconehuan Dios </div>
<div class='p'>
<span class="verse" id="J13_1">1&#160;</span>¡Xmatican quen ijqui sanoyej<a href='#FN9' epub:type='noteref' class='noteref'>*</a> techtlajsojtla<a href='#FN10' epub:type='noteref' class='noteref'>†</a> Dios toTajtzin! Yejhua techtlajsojtla hasta techtocayotia iconehuan, niman melahuac tiiconehuan. On yejhuan xiconehuan xtechixmatij, pampa xquixmatij Dios. 
<span class="verse" id="J13_2">2&#160;</span>Notlajsojcaicnihuan, aman ye titeconehuan itech Dios. Hasta aman xtechititia quen ijqui tinemisquej. Pero ticmatztoquej ica ijcuac Cristo huajlas, tinemisquej quen yejhua, pampa tiquitasquej quen mero nemi. 
<span class="verse" id="J13_3">3&#160;</span>Niman nochimej yejhuan quinequij nemisquej quen Cristo, nochipajtihuij ijcon quen yejhua nemi chipahuac. </div>
<div class='p'>
<span class="verse" id="J13_4">4&#160;</span>Nochimej yejhuan tlajtlacohuaj xquitlacamatij itlanahuatilhuan Dios. On tlajtlacojli quijtosnequi xnotlacamati on itlanahuatilhuan Dios. 
<span class="verse" id="J13_5">5&#160;</span>Nemejhuamej ye nenquimatztoquej ica Jesucristo ohuajlaj ipan in tlalticpactli para otechquixtilico on totlajtlacolhuan, niman ica yejhua xquipia tlajtlacojli. 
<span class="verse" id="J13_6">6&#160;</span>Ijcon, tej, on yejhuan nocahua ihuan Cristo, xoc más quistinemi ipan tlajtlacojli. On yejhuan quistinemi ipan tlajtlacojli, xquimati quen nemi Cristo, nion xquixmati. </div>
<div class='p'>
<span class="verse" id="J13_7">7&#160;</span>Noconetzitzihuan, ma ca xmocahuilican yacaj mechcajcayahua. On yejhuan quichihua tlen cuajli, yejhua cuajli tlacatl ijcon quen Cristo cuajli. 
<span class="verse" id="J13_8">8&#160;</span>Pero yejhuan quistinemi ipan tlajtlacojli, yejhua teconeu itech on diablo, pampa on diablo yejhua tlajtlacolej desde ijcuac nochi otzimpeu. Niman on iConetzin Dios ohuajlaj para quixoxotonico on tlen yejhua on diablo quichihua. 
<span class="verse" id="J13_9">9&#160;</span>Xacaj yejhuan iconeu Dios quistinemi ipan tlajtlacojli, pampa inemilis Dios nocahua ipan. Niman yejhua xhuelis más quistinemis ipan tlajtlacojli, pampa yejhua yotlacat itech Dios. 
<span class="verse" id="J13_10">10&#160;</span>Ijquin huelis nenquimatisquej aquinomej teconehuan itech Dios niman aquinomej teconehuan itech on diablo. Tla yacaj xquichihua tlen cuajli noso xquitlajsojtla icniu, yejhua xteconeu itech Dios. </div>
<div class='s'>Nonequi titotlajsojtlasquej inhuan ocsequimej </div>
<div class='p'>
<span class="verse" id="J13_11">11&#160;</span>Desde ijcuac onenquineltocaquej Cristo, onencacquej ica nonequi titotlajsojtlasquej inhuan ocsequimej. 
<span class="verse" id="J13_12">12&#160;</span>Ma ca ma ticchihuacan quen Caín oquichiu, yejhuan teconeu catca itech on diablo, niman oquimictij icniu. ¿Niman tlica<a href='#FN11' epub:type='noteref' class='noteref'>‡</a> oquimictij? Oquimictij pampa Caín quichihuaya on tlen xcuajli, niman on icniu quichihuaya tlen cuajli. </div>
<div class='p'>
<span class="verse" id="J13_13">13&#160;</span>Nocnihuan, ma ca xmojcatlachacan tla mechtlahuelitaj on tlajtlacolejquej. 
<span class="verse" id="J13_14">14&#160;</span>Otimicaj pampa otitoxelojcaj itech Dios, pero aman ticpiaj nemilistli pampa tinemij san secan ihuan Dios. Yejhua in ticmatztoquej pampa tiquintlajsojtlaj on tocnihuan. On yejhuan xquintlajsojtla ocsequimej oc<a href='#FN12' epub:type='noteref' class='noteref'>§</a> mictoquej. 
<span class="verse" id="J13_15">15&#160;</span>San aquinon yejhuan quitlahuelita icniu, yejhua se temictijquetl ipan iyojlo. Niman nemejhuamej nenquimatztoquej ica xacaj yejhuan temictijquetl quipia yencuic nemilistli yejhuan para nochipa. 
<span class="verse" id="J13_16">16&#160;</span>Ijcuac Cristo omic topampa, otechititij tlinon quijtosnequi tiquintlajsojtlasquej on tocnihuan. Yejhua ica, tej, tejhuamej nonequi tiquimpalehuisquej on tocnihuan ican tetlajsojtlalistli niman tla saman nonequi hasta tepampa timiquisquej. 
<span class="verse" id="J13_17">17&#160;</span>On yejhuan quipia tlinon ica panoticaj niman quita se icniu quipolojticaj, niman yejhua xquicnelia, ¿quen ijqui huelis quijtos ica quipia tetlajsojtlalistli itech Dios? 
<span class="verse" id="J13_18">18&#160;</span>Noconetzitzihuan, ma ca san xteijlican ica nenquipiaj tetlajsojtlalistli, nion ma ca san xquijtocan ica nenquintlajsojtlaj on tocnihuan, yej melahuac xquintlajsojtlacan ican nochi nemoyojlo niman xquintitican ica nenquintlajsojtlaj ica nochi on tlen nenquichihuaj. </div>
<div class='s'>Tictlaliaj toyojlo ixpan Dios </div>
<div class='p'>
<span class="verse" id="J13_19-20">19-20&#160;</span>Tla ijcon tiquintlajsojtlaj on tocnihuan, ticmatij ica melahuac tiiconehuan Dios niman xsan titotenehuaj. Tej, masqui toyojlo techtlajtlacolmacas, ticpiaj confianza ixpan Dios, pampa Dios más nochi quimati xquen toyojlo, niman yejhua nochi quimati. 
<span class="verse" id="J13_21">21&#160;</span>Ijcon, tej, notlajsojcaicnihuan, tla toyojlo xtechtlajtlacolmaca, ticpiaj confianza ixpan Dios. 
<span class="verse" id="J13_22">22&#160;</span>Niman nochi tlen tictlajtlanisquej yejhua techmacas, pampa tictlacamatij itlanahuatilhuan niman ticchihuaj tlinon quipactia. 
<span class="verse" id="J13_23">23&#160;</span>Niman in yejhua itlanahuatil Dios, ica ma ticneltocacan iConetzin Jesucristo, niman ma titotlajsojtlacan<a href='#FN13' epub:type='noteref' class='noteref'>*</a> inhuan ocsequimej quen yejhua yotechnahuatij. 
<span class="verse" id="J13_24">24&#160;</span>On yejhuan quitlacamatij itlanahuatilhuan Dios san secan ihuan Cristo nocahuaj, niman Cristo inhuan nemi. Niman itechcopa iEspíritu yejhuan otechmacac ticmatztoquej ica yejhua tohuan nemi.  </div>
<div class='psalmlabel' id='J14_0'> 4</div>
<div class='s'>Quen ijqui tihuelisquej tiquintlatlatasquej on yejhuan notenehuaj ica Dios oquinhuajtitlan </div>
<div class='p'>
<span class="verse" id="J14_1">1&#160;</span>Notlajsojcaicnihuan, ma ca xquinneltocacan nochimej on yejhuan quijtohuaj ica Dios oquinhuajtitlan para temachtiaj. Yej achtopa xquinmixtlalocan para nenquitasquej tla melahuac Dios oquinhuajtitlan noso ca, pampa miyequej tlacajcayaquej tiotlajtojquej yoquisquej imanyan in tlalticpactli. 
<span class="verse" id="J14_2">2&#160;</span>Nemejhuamej ijquin huelis nenquinmixtlalosquej tla Dios oquinhuajtitlan: nochimej temachtijquej yejhuan quitenehuasquej ica Jesucristo nemiya ipan in tlalticpactli ican itlalnacayo melahuac oquinhuajtitlan Dios. 
<span class="verse" id="J14_3">3&#160;</span>Pero nochimej temachtijquej yejhuan xquitenehuasquej ica Jesucristo nemiya ipan in tlalticpactli ican itlalnacayo, Dios xoquinhuajtitlan. Yej yejhuamej hualehuaj itech on yejhuan quinequi quixoxotonilis itequiu Cristo. Yonencacquej ica huajlas niman aman nemechijlia ica ye nemij ipan in tlalticpactli tlacamej yejhuan quinequijquixoxotonis itequiu Cristo. 
<span class="verse" id="J14_4">4&#160;</span>Noconetzitzihuan, nenteconehuan itech Dios, niman on yejhuan quinequij quixoxotonilisquej itequiu Cristo xomechcajcayajquej ican on xcuajli temachtijli, pampa on Espíritu Santo yejhuan nemotech nemi más cojtic xquen on diablo yejhuan nemi ipan in tlalticpactli. </div>
<div class='p'>
<span class="verse" id="J14_5">5&#160;</span>No huelis ijquin nenquintlatlatasquej tla Dios oquinhuajtitlan: on yejhuan teconehuan itech in tlalticpactli tlajtlajtohuaj ican tlajtlamach<a href='#FN14' epub:type='noteref' class='noteref'>*</a> ica in tlalticpactli, niman on tlacamej yejhuan teconehuan itech in tlalticpactli cuelcaquij on tlamachtijli yejhuan yejhuamej temachtiaj. 
<span class="verse" id="J14_6">6&#160;</span>Pero tejhuamej titeconehuan itech Dios, niman on yejhuan quixmatij Dios, cuelcaquij on tlamachtijli yejhuan tejhuamej titemachtiaj. Pero on yejhuan xteconehuan itech Dios xtechcaquij. Yejhua ica, ijcon tihuelisquej ticmatisquej tla se cuajli temachtijquetl noso tlacajcayaqui temachtijquetl. </div>
<div class='s'>Dios yejhua tetlajsojtlalistli </div>
<div class='p'>
<span class="verse" id="J14_7">7&#160;</span>Notlajsojcaicnihuan, ma titotlajsojtlacan<a href='#FN15' epub:type='noteref' class='noteref'>†</a> inhuan ocsequimej, pampa on tetlajsojtlalistli hualehua itech Dios. Yejhua ica on yejhuan tetlajsojtla yejhua teconeu itech Dios niman quixmati Dios. 
<span class="verse" id="J14_8">8&#160;</span>On yejhuan xtetlajsojtla xquixmati Dios, pampa Dios yejhua tetlajsojtlalistli. 
<span class="verse" id="J14_9">9&#160;</span>Dios oquipantlantij quen techtlajsojtla ijcuac ocuajtitlan isenteConetzin ipan tlalticpactli para itechcopa iConetzin ma ticpiacan nemilistli para nochipa. 
<span class="verse" id="J14_10">10&#160;</span>Xmatican tlinon quijtosnequi in tetlajsojtlalistli. In tetlajsojtlalistli xquijtosnequi ica otictlajsojtlaquej Dios, yej yejhua otechtlajsojtlac hasta ocuajtitlan iConetzin para omic ipan cojnepanojli<a href='#FN16' epub:type='noteref' class='noteref'>‡</a> para techtlapojpolhuilia totlajtlacolhuan. </div>
<div class='p'>
<span class="verse" id="J14_11">11&#160;</span>Notlajsojcaicnihuan, tla Dios sanoyej<a href='#FN17' epub:type='noteref' class='noteref'>§</a> ijcon otechtlajsojtlac, no ijqui nonequi titotlajsojtlasquej inhuan ocsequimej. 
<span class="verse" id="J14_12">12&#160;</span>Xqueman yacaj quita Dios, pero tla titotlajsojtlaj inhuan ocsequimej, Dios nemi ipan toyojlo, niman titetlajsojtlasquej quen Dios quinequi. </div>
<div class='p'>
<span class="verse" id="J14_13">13&#160;</span>Pampa Dios otechmacac iEspíritu, ticmatij ica tinemij san secan ihuan yejhua niman yejhua san secan tohuan nemi. 
<span class="verse" id="J14_14">14&#160;</span>Niman sa no tejhuamej otiquitaquej iConetzin Dios niman ticteixpantiliaj ica toTajtzin ocuajtitlan para oquinmaquixtico in tlalticpactlacamej. 
<span class="verse" id="J14_15">15&#160;</span>San aquinon yejhuan quitenehuas ica Jesús yejhua iConetzin Dios, Dios nemi san secan ihuan on tlacatl, niman on tlacatl san secan nemi ihuan Dios. </div>
<div class='p'>
<span class="verse" id="J14_16">16&#160;</span>Ticmatij niman ticneltocaj ica Dios techtlajsojtla. Dios sa no yejhua tetlajsojtlalistli. On yejhuan tetlajsojtla san secan nemi ihuan Dios, niman Dios san secan nemi ihuan. 
<span class="verse" id="J14_17">17&#160;</span>Ijcon, tej, tla tictlajsojtlaj Dios niman on tocnihuan ican nochi toyojlo quen yejhua quinequi, xtitomojtisquej ixpan Dios ijcuac techyolcuitis niman techtlaxtlahuilis. Xtitomojtisquej ipan on tonajli pampa titetlajsojtlaj nican ipan in tlalticpactli quen Cristo tetlajsojtla. 
<span class="verse" id="J14_18">18&#160;</span>Ijcuac se tetlajsojtla quen nonequi, xquipia nemojtijli, pampa campa oncaj on tetlajsojtlalistli yejhuan chipahuac xoncaj nemojtijli. Tla se nomojtia, yejhua nomojtia pampa quinemilia ica quiselis icastigo. Yejhua ica tla se nomojtia, quijtosnequi ica yejhua xtetlajsojtla quen Dios quinequi. </div>
<div class='p'>
<span class="verse" id="J14_19">19&#160;</span>Tejhuamej tictlajsojtlaj Dios pampa yejhua achtopa otechtlajsojtlac. 
<span class="verse" id="J14_20">20&#160;</span>Tla yacaj quijtohua: “Nejhua nictlajsojtla Dios”, pero quitlahuelita icniu, yejhua quijtohua on tlen xmelahuac pampa tla se xquitlajsojtla icniu yejhuan quita, no xquitlajsojtla Dios yejhuan xquita. 
<span class="verse" id="J14_21">21&#160;</span>Dios otechmacac yejhua in tlanahuatijli: “On yejhuan quitlajsojtla Dios no ma quitlajsojtla icniu.”  </div>
<div class='psalmlabel' id='J15_0'> 5</div>
<div class='s'>Dios techpalehuiya para tictlanisquej in tlalticpactli ijcuac techtlatlata </div>
<div class='p'>
<span class="verse" id="J15_1">1&#160;</span>Nochimej yejhuan quineltocasquej ica Jesús yejhua Cristo yejhuan Dios oquijtlalij para tlamandarohua, yejhuamej iconehuan Dios. Nochimej yejhuan quitlajsojtlaj<a href='#FN18' epub:type='noteref' class='noteref'>*</a> se tajtli no ijqui quintlajsojtlaj iconehuan on tajtli. 
<span class="verse" id="J15_2">2&#160;</span>Ijcon, tej, ijcuac tictlajsojtlaj Dios niman tictlacamatij itlanahuatilhuan, ticmatij ica no tiquintlajsojtlaj iconehuan. 
<span class="verse" id="J15_3">3&#160;</span>Ijcuac tictlacamatij itlanahuatilhuan Dios, sa no yejhua tictlajsojtlaj. Niman itlanahuatilhuan xyejyetiquej, 
<span class="verse" id="J15_4">4&#160;</span>pampa nochimej yejhuan teconehuan itech Dios quitlanij in tlalticpactli. Ican totlaneltoc tictlanij in tlalticpactli. 
<span class="verse" id="J15_5">5&#160;</span>¿Aquinon huelis quitlanis yejhua in tlalticpactli? San yejhua on yejhuan quineltocas ica Jesús yejhua iConetzin Dios. </div>
<div class='s'>On apóstol Juan quitemachiltia itech ica Jesucristo </div>
<div class='p'>
<span class="verse" id="J15_6">6&#160;</span>On yejhuan ohuajlaj, yejhua Jesucristo. Yejhua oquipanextij ica yejhua iConeu Dios ijcuac onocuatequij ipan atl niman no ijcuac oquitoyau iyesyo ne ipan on cojnepanojli<a href='#FN19' epub:type='noteref' class='noteref'>†</a>. Xsan ica onocuatequij, pero yej ica no oquitoyau iyesyo. On Espíritu Santo sa no yejhua quiteixpantilia nochi yejhua in, niman on Espíritu nochipa quijtohua on tlen melahuac. 
<span class="verse" id="J15_7">7&#160;</span>Niman nemij yeyimej ne ilhuicac yejhuan quiteixpantiliaj ica Jesucristo melahuac iConeu Dios: toTajtzin, iTlajtoltzin, niman iEspíritu Santo. Niman in yeyimej san se tlajtojli quiteixpantiliaj. 
<span class="verse" id="J15_8">8&#160;</span>Niman nican ipan in tlalticpactli no yeyimej quiteixpantiliaj yejhua on: on Espíritu Santo, on itlacuatequilis Jesucristo ican atl, niman on ica oquitoyau iyesyo ne ipan cojnepanojli. Niman in yeyimej san se tlajtojli quiteixpantiliaj ica Jesucristo melahuac iConeu Dios. 
<span class="verse" id="J15_9">9&#160;</span>Ticneltocaj inteixpantilis on tlacamej, pero iteixpantilis Dios más sanoyej<a href='#FN20' epub:type='noteref' class='noteref'>‡</a> hueyi quijtosnequi pampa iteixpantilis Dios yejhuan otechijlij ica iConeu. 
<span class="verse" id="J15_10">10&#160;</span>On yejhuan quineltoca iConetzin Dios, iyojlo quimachiltia ica Jesús melahuac iConetzin Dios. On yejhuan xquineltoca sa no ijqui quen quinemilisquia ica Dios se tlacajcayajquetl, pampa xquineltoca on tlen Dios otechixpantilij itech iConetzin. 
<span class="verse" id="J15_11">11&#160;</span>Niman in yejhua iteixpantilis Dios yejhuan oquijtoj itech iConeu. Oquixpantilij ica otechmacac yencuic nemilistli para nochipa niman ica in nemilistli otechmacac itechcopa iConeu. 
<span class="verse" id="J15_12">12&#160;</span>On yejhuan quipia iConetzin Dios ipan iyojlo, no quipia yejhua in nemilistli. Pero on yejhuan xquipia iConetzin Dios ipan iyojlo, xquipia yejhua in nemilistli. </div>
<div class='p'>
<span class="verse" id="J15_13">13&#160;</span>Nemejhuamej yejhuan nenquineltocaj iConetzin Dios nemechtlajcuilhuia yejhua in tlajtlamach<a href='#FN21' epub:type='noteref' class='noteref'>§</a> para xmatican ica nenquipiaj nemilistli para nochipa. </div>
<div class='p'>
<span class="verse" id="J15_14">14&#160;</span>Tictlaliaj toyojlo itech Dios ica san tlinon tejhuamej tictlajtlanilisquej ijcon quen yejhua quinequi, yejhua techcaquis. 
<span class="verse" id="J15_15">15&#160;</span>Niman tla ticmatztoquej ica Dios techcaqui ijcuac tictlajtlaniliaj, no ticmatztoquej ica ye ticpiaj on tlen tictlajtlaniliaj. </div>
<div class='p'>
<span class="verse" id="J15_16">16&#160;</span>Tla yacaj quitas ica icniu quichihua tlajtlacojli yejhuan xcuica ipan miquilistli para nochipa, nonequi quichihuas oración ipampa on icniu, niman Dios quimacas ialma icniu nemilistli para ma ca ixpolihuis. Nejhua niquijtohua ica on yejhuan quichihua tlajtlacojli yejhuan xcuica ipan miquilistli para nochipa. Pero yacaj hueli quichihua on tlajtlacojli yejhuan cuica ipan miquilistli para nochipa. Yejhua on quen on xnemechijlia para ipampa xchihuacan oración. 
<span class="verse" id="J15_17">17&#160;</span>Nochi tlen xcuajli, on yejhua tlajtlacojli. Pero oncaj tlajtlacojli yejhuan tehuica ipan miquilistli para nochipa. </div>
<div class='p'>
<span class="verse" id="J15_18">18&#160;</span>Ticmatztoquej ica on yejhuan iconehuan Dios xoc quistinemij ipan tlajtlacojli, pampa Cristo yejhuan iConetzin Dios quinmejehuas, niman on diablo xquinmatocas. </div>
<div class='p'>
<span class="verse" id="J15_19">19&#160;</span>Ticmatztoquej ica titeconehuan itech Dios, niman no ticmatztoquej ica on diablo quinnahuatia nochimej on ocsequimej tlacamej ipan in tlalticpactli. </div>
<div class='p'>
<span class="verse" id="J15_20">20&#160;</span>No ticmatztoquej ica iConetzin Dios yohuajlaj, niman yotechmacac cajsicamatilistli para tiquixmatisquej yejhuan melahuac Dios. Aman tinemij san secan ihuan on yejhuan melahuac Dios. Yejhua in quijtosnequi tinemij san secan ihuan iConetzin. Jesucristo yejhua melahuac Dios, niman yejhua techmaca yencuic nemilistli para nochipa. </div>
<div class='p'>
<span class="verse" id="J15_21">21&#160;</span>Noconetzitzihuan, ma ca xquinneltocacan on tlaixcajcayajquej tlamachijchihualtin tetajtzitzihuan. Ma ijqui nochihua.</div><div class="footnote">
<hr />
<aside epub:type='footnote' id="FN1"><p class="f"><a class="notebackref" href="#J11_4"><span class="notemark">*</span> 1:4</a>
 <span class="ft">cosas </span></p></aside>
<aside epub:type='footnote' id="FN2"><p class="f"><a class="notebackref" href="#J11_6"><span class="notemark">†</span> 1:6</a>
 <span class="ft">todavía; sanquen </span></p></aside>
<aside epub:type='footnote' id="FN3"><p class="f"><a class="notebackref" href="#J12_1"><span class="notemark">*</span> 2:1</a>
 <span class="ft">cosas </span></p></aside>
<aside epub:type='footnote' id="FN4"><p class="f"><a class="notebackref" href="#J12_5"><span class="notemark">†</span> 2:5</a>
 <span class="ft">le ama </span></p></aside>
<aside epub:type='footnote' id="FN5"><p class="f"><a class="notebackref" href="#J12_9"><span class="notemark">‡</span> 2:9</a>
 <span class="ft">todavía; sanquen </span></p></aside>
<aside epub:type='footnote' id="FN6"><p class="f"><a class="notebackref" href="#J12_10"><span class="notemark">§</span> 2:10</a>
 <span class="ft">le ama </span></p></aside>
<aside epub:type='footnote' id="FN7"><p class="f"><a class="notebackref" href="#J12_10"><span class="notemark">*</span> 2:10</a>
 <span class="ft">nada; coxtla </span></p></aside>
<aside epub:type='footnote' id="FN8"><p class="f"><a class="notebackref" href="#J12_16"><span class="notemark">†</span> 2:16</a>
 <span class="ft">deseo </span></p></aside>
<aside epub:type='footnote' id="FN9"><p class="f"><a class="notebackref" href="#J13_1"><span class="notemark">*</span> 3:1</a>
 <span class="ft">mucho </span></p></aside>
<aside epub:type='footnote' id="FN10"><p class="f"><a class="notebackref" href="#J13_1"><span class="notemark">†</span> 3:1</a>
 <span class="ft">nos ama </span></p></aside>
<aside epub:type='footnote' id="FN11"><p class="f"><a class="notebackref" href="#J13_12"><span class="notemark">‡</span> 3:12</a>
 <span class="ft">¿por qué?; ¿tline? </span></p></aside>
<aside epub:type='footnote' id="FN12"><p class="f"><a class="notebackref" href="#J13_14"><span class="notemark">§</span> 3:14</a>
 <span class="ft">todavía; sanquen </span></p></aside>
<aside epub:type='footnote' id="FN13"><p class="f"><a class="notebackref" href="#J13_23"><span class="notemark">*</span> 3:23</a>
 <span class="ft">que nos amemos </span></p></aside>
<aside epub:type='footnote' id="FN14"><p class="f"><a class="notebackref" href="#J14_5"><span class="notemark">*</span> 4:5</a>
 <span class="ft">cosas </span></p></aside>
<aside epub:type='footnote' id="FN15"><p class="f"><a class="notebackref" href="#J14_7"><span class="notemark">†</span> 4:7</a>
 <span class="ft">que nos amemos </span></p></aside>
<aside epub:type='footnote' id="FN16"><p class="f"><a class="notebackref" href="#J14_10"><span class="notemark">‡</span> 4:10</a>
 <span class="ft">cruz </span></p></aside>
<aside epub:type='footnote' id="FN17"><p class="f"><a class="notebackref" href="#J14_11"><span class="notemark">§</span> 4:11</a>
 <span class="ft">mucho </span></p></aside>
<aside epub:type='footnote' id="FN18"><p class="f"><a class="notebackref" href="#J15_1"><span class="notemark">*</span> 5:1</a>
 <span class="ft">le aman </span></p></aside>
<aside epub:type='footnote' id="FN19"><p class="f"><a class="notebackref" href="#J15_6"><span class="notemark">†</span> 5:6</a>
 <span class="ft">cruz </span></p></aside>
<aside epub:type='footnote' id="FN20"><p class="f"><a class="notebackref" href="#J15_9"><span class="notemark">‡</span> 5:9</a>
 <span class="ft">muy </span></p></aside>
<aside epub:type='footnote' id="FN21"><p class="f"><a class="notebackref" href="#J15_13"><span class="notemark">§</span> 5:13</a>
 <span class="ft">cosas </span></p></aside>

<hr />
</div>
</div></body></html>
