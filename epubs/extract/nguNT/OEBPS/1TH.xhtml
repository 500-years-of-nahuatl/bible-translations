<!DOCTYPE html>
<html xmlns="http://www.w3.org/1999/xhtml" xmlns:epub="http://www.idpf.org/2007/ops" lang="ngu" dir="ltr">
<head>
<meta charset="UTF-8" />
<link rel="stylesheet" href="epub.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width, height=device-height"/>
<title>In yencuic iyectlajtoltzin Dios itech ica toTeco Jesucristo 1 TESALONICENSES 1</title>
</head>
<body dir='ltr'>
<ul class='tnav'>
<li><a href='index.xhtml'>1 TESALONICENSES</a></li>
</ul><ul class='tnav'><li><a href='1TH.xhtml#H11_0'>1</a></li>
<li><a href='1TH.xhtml#H12_0'>2</a></li>
<li><a href='1TH.xhtml#H13_0'>3</a></li>
<li><a href='1TH.xhtml#H14_0'>4</a></li>
<li><a href='1TH.xhtml#H15_0'>5</a></li>
</ul>

<div class='main' id='H10_0'>

<div class='mt'>1 TESALONICENSES </div>
<div class='mt2'>IACHTOJ TLAJCUILOL ON APÓSTOL SAN PABLO PARA ON TESALONICENSES  </div>
<div class='psalmlabel' id='H11_0'> 1</div>
<div class='s'>Pablo niman itequipanojcaxihuan quintlajcuilhuiyaj on tlaneltocaquej ne Tesalónica </div>
<div class='p'>

<span class="verse" id="H11_1">1&#160;</span>Nejhua, Pablo, ihuan Silvano niman Timoteo, niquijcuilohua yejhua in tlajcuilolamatl para on tlaneltocaquej yejhuan nemij itech Dios toTajtzin niman toTeco Jesucristo ne ipan on tiopan yejhuan oncaj ipan on hueyican Tesalónica. Ma Dios toTajtzin niman toTeco Jesucristo mechmacacan tlatiochihualistli niman yolsehuilistli. </div>
<div class='s'>On chanejquej Tesalónica quitemacaj se ejemplo ica intlaneltoc </div>
<div class='p'>
<span class="verse" id="H11_2">2&#160;</span>Nochipa ticmacaj tlaxtlahuijli Dios para nochimej nemejhuamej, niman nochipa temechelnamiquij ican tooración. 
<span class="verse" id="H11_3">3&#160;</span>Temechelnamiquij ixpan Dios toTajtzin quen ijqui ipampa nemotlaneltoc nenquichihuaj miyec tequitl, niman quen ijqui ipampa nemotetlajsojtlalis<a href='#FN1' epub:type='noteref' class='noteref'>*</a> nenquitequipanohuaj, niman quen ijqui ipampa nemotlamachalis<a href='#FN2' epub:type='noteref' class='noteref'>†</a> itech toTeco Jesucristo nenmelajcanemij. 
<span class="verse" id="H11_4">4&#160;</span>Nocnihuan, Dios mechtlajsojtla nemejhuamej. Niman ticmatztoquej ica yejhua omechtlapejpenij, 
<span class="verse" id="H11_5">5&#160;</span>pampa ijcuac tejhuamej otemechijlijquej on cuajli tlajtojli yejhuan quitemaca temaquixtilistli xotemechpanextilijquej san ican tlajtlajtohuilistli, yej no ican poder, niman ican Espíritu Santo. Niman no cuajli nenquiyolmatztoquej ica in tlamachtijli yejhua tlen melahuac. Cuajli nenquimatztoquej ica quen ijqui titohuicayaj nemohuan ipampa on tlen cuajli para nemejhuamej. 
<span class="verse" id="H11_6">6&#160;</span>Nemejhuamej onenquitocaquej toejemplo niman iejemplo toTeco. Niman masqui onenquipixquej miyec tlajyohuilistli, onenquiselijquej on tlamachtijli ican paquilistli on yejhuan omechmacac on Espíritu Santo. 
<span class="verse" id="H11_7">7&#160;</span>Ijcon, tej, onemochijquej ejemplo para nochimej on tlaneltocaquej ne impan Macedonia niman Acaya. 
<span class="verse" id="H11_8">8&#160;</span>Ijcon nemejhuamej onenquiteititijquej itemachtil toTeco, niman xsan Macedonia niman Acaya, yej nochihuiyan quimatztoquej ica nemotlaneltoc yejhuan nemejhuamej nenquipiaj itech Dios. Yejhua ica aman xoquitlaj ticpiaj tlinon más tiquimijlisquej. 
<span class="verse" id="H11_9">9&#160;</span>Aman sa no yejhuamej tlajtlajtohuaj ica nemonemilis ijcuac otemechnojnotzcaj. Niman quitetlajtlajtohuiliaj quen ijqui cuajli onentechselijquej, niman quen ijqui onenquintlalcahuijquej on tlamachijchijhualtin nemotojtajtzitzihuan catcaj para onenquitlacamatquej Dios, niman opeu nenquitequipanohuaj on yejhuan melahuac Dios niman yejhuan nochipa nemi. 
<span class="verse" id="H11_10">10&#160;</span>No ijqui quijtohuaj quen ijqui nemejhuamej nenquichixtoquej ma huajla ne ipan ilhuicac iConetzin Dios yejhuan oquiyolihuitij niman oquetzteu ne ipan itlalcon. Jesús, teConeu itech Dios, yejhua techmaquixtia ipan on temojtij tlajyohuilistli yejhuan huajlas.  </div>
<div class='psalmlabel' id='H12_0'> 2</div>
<div class='s'>Itequiu Pablo ne Tesalónica </div>
<div class='p'>
<span class="verse" id="H12_1">1&#160;</span>Niman sa no nemejhuamej nenquimatztoquej, nocnihuan, ica xsanencaj otemechnojnotzquej. 
<span class="verse" id="H12_2">2&#160;</span>Nemejhuamej ye nenquimatztoquej ica achtopa otechijixnamiquej ican tlahuejli, niman otechhuijhuicaltijquej ne ipan on hueyican Filipos. Masqui yejhuamej ijcon otechchihuilijquej, Dios otechpalehuij para otemechmacaquej on cuajli tlajtojli yejhuan quitemaca temaquixtilistli ican nochi confianza ne Tesalónica. In oticchijquej masqui quejecohuayaj techteltisquej. 
<span class="verse" id="H12_3">3&#160;</span>Otemechchicajcanojnotzquej xican on tlamachtijli yejhuan xmelahuac, nion xican on tlen xchipahuac, nion xitlaj<a href='#FN3' epub:type='noteref' class='noteref'>*</a> ica ocse yejhuan ica otemechcajcayajquej. 
<span class="verse" id="H12_4">4&#160;</span>Yej nochi ocse tlamantic. Dios achtopa cuajli otechtlatlatac, niman quemaj oquitlalij iyojlo totech para otechmactilij on cuajli tlajtojli yejhuan quitemaca temaquixtilistli. Titemachtiaj xpara on tlacamej ma paquican tohuan, yej para Dios ma paqui tohuan yejhuan techita cuajli ipan toyojlo. 
<span class="verse" id="H12_5">5&#160;</span>Nemejhuamej nenquimatztoquej ica xqueman otemechyecnojnotzquej ican sanoyej<a href='#FN4' epub:type='noteref' class='noteref'>†</a> cualtzin tlajtojli para xtechtlajsojtlacan<a href='#FN5' epub:type='noteref' class='noteref'>‡</a>, nion xotictequitiltijquej tlajtojli yejhuan ica huelis tictlanisquej tomin. Yejhua ica in, Dios yejhua ixpantiticaj. 
<span class="verse" id="H12_6">6&#160;</span>Tejhuamej xqueman ticnequij para on tlacamej ma techyectenehuacan, tla nemejhuamej noso ocsequimej, masqui pampa tiiapóstoles Cristo tihuelisquiaj temechtlajtlanilisquiaj. 
<span class="verse" id="H12_7">7&#160;</span>Yej ocse tlamantic, tejhuamej temechpiaj quen itlaj yejhuan selic, quen yejhua on nantli yejhuan quimiscaltia iconetzitzihuan ican tetlajsojtlalistli. 
<span class="verse" id="H12_8">8&#160;</span>Nemejhuamej temechpialiaj miyec tetlajsojtlalistli yejhuan hasta ticnequisquiaj temechmacasquiaj, xsan yejhua on cuajli tlajtojli yejhuan quitemaca temaquixtilistli, yej no hasta tonemilis pampa tejhuamej otemechtlajsojtlaquej sanoyej<a href='#FN6' epub:type='noteref' class='noteref'>§</a>. 
<span class="verse" id="H12_9">9&#160;</span>Nocnihuan, nemejhuamej nenquelnamiquij quen ijqui otitequitquej niman oticchijquej canica para otictlanquej tonemilis. Titequitiyaj ican tonajli niman yehuajli para nion aquin de nemejhuamej onemechtequimacaquej chica tejhuamej temechmachtiayaj on itemachtil Dios yejhuan quitemaca temaquixtilistli. </div>
<div class='p'>
<span class="verse" id="H12_10">10&#160;</span>Nemejhuamej onenquitaquej, niman Dios no, ica otitohuicaquej chipahuac niman yolmelajquej nemotech yejhuan nentlaneltocaj. Xacaj huelis techtlajtlacolmacas. 
<span class="verse" id="H12_11">11&#160;</span>No ijqui nenquimatztoquej ica otemechijlijquej cada se de nemejhuamej quen quichihua se tajtli ihuan iconehuan. Otemechyolejquej niman otemechyolpactijquej. 
<span class="verse" id="H12_12">12&#160;</span>Niman no otemechtlactitijquej para xmohuicacan quen mechtocarohua nemohuicasquej, yejhuan neniconehuan Dios aquin omechnotz para nenquipiasquej nemilistli ne campa yejhua tlamandarohua niman oncaj hueyilistli. </div>
<div class='p'>
<span class="verse" id="H12_13">13&#160;</span>Niman no ticmacatoquej tlaxtlahuijli Dios pampa ijcuac nemejhuamej onenquiselijquej itlajtol yejhuan tejhuamej otemechmachtijquej, onenquiselijquej quen itlajtol niman xquen itlajtol yacaj tlacatl. Niman melahuac yejhua itlajtol Dios. Niman on itlajtol tequiti nemohuan yejhuan nentlaneltocaj. 
<span class="verse" id="H12_14">14&#160;</span>Nocnihuan, on tlen onochiu impan on tlaneltocaquej itech Dios ne Judea yejhuan teconehuan itech Cristo Jesús, no ijqui onochiu nemohuan. Omechtlahuelitaquej niman omechtlajyohuiltijquej yejhuamej on nemochanejcahuan sa no ijqui quen on iconehuan Dios ne Judea otlajyohuijquej intech on inchanejcahuan hebreos. 
<span class="verse" id="H12_15">15&#160;</span>Yejhuamej on hebreos oquimictijquej toTeco Jesús niman on tiotlajtojquej. On hebreos otechtotocaquej, niman yejhuamej xquipactiaj Dios. Nemij quen tlahuelicniutin intech nochimej tlacamej. 
<span class="verse" id="H12_16">16&#160;</span>Techteltiaj tiquinnojnotzasquej on yejhuan xhebreos para yejhuamej no ma nomaquixtican. Ijcon quen nochipa quichihuaj, más quimiyequiliaj intlajtlacol hasta campa xoc hueli. Pero aman ye cuajli on itlahuel Dios impan yohuajlaj. </div>
<div class='s'>Pablo ocsejpa quinequi cominnojnotzas on chanequej Tesalónica </div>
<div class='p'>
<span class="verse" id="H12_17">17&#160;</span>Nocnihuan, masqui tla xtemechitayaj ijcuac temechtlalcahuiyayaj ipan achijtzin tonaltin, tejhuamej nochipa temechpiayaj ipan toyojlo, niman sanoyej ticnequiyaj tiasquej temechontasquej. 
<span class="verse" id="H12_18">18&#160;</span>Ticnequiyaj tiasquej hasta nejhua, Pablo, más de sejpa oniquejecoj nias. Pero nochipa ijcuac tiasnequiyaj, on diablo xtechcahuiliaya. 
<span class="verse" id="H12_19">19&#160;</span>Tla ijcon, tej, ¿aquinomej yes on yejhuan inca ticpiasquej totlamachalis, topaquilis niman tocoronas yejhuan techyolpactis, tla xsa no nemejhuamej? Melahuac nentopaquilis yesquej ijcuac toTeco huajnocuepas, niman ijcuac titoteititisquej ixpan. 
<span class="verse" id="H12_20">20&#160;</span>Quemaj on melahuac ica nemejhuamej nentohueyilis yesquej niman nentopaquilis yesquej.  </div>
<div class='psalmlabel' id='H13_0'> 3</div>
<div class='p'>
<span class="verse" id="H13_1">1&#160;</span>Quemaj pampa xoc ohuel oticxicojquej más, otictlalijquej toyojlo para toseltimej titocahuasquej nican Atenas, 
<span class="verse" id="H13_2">2&#160;</span>niman quemaj otictitlanquej nemotech Timoteo. Yejhua tocniu niman itequitcau Dios para temachtia on cuajli tlajtojli itech ica Cristo. Otictitlanquej nemotech para omechyolchicahuato niman omechyolehuato ipan nemotlaneltoc, 
<span class="verse" id="H13_3">3&#160;</span>para ma ca yacaj notzinquixtis ipampa on tlajyohuilistli. Sa no nemejhuamej nenquimatztoquej ica oncaj tiquijyohuisquej yejhua in tlajtlamach<a href='#FN7' epub:type='noteref' class='noteref'>*</a>. 
<span class="verse" id="H13_4">4&#160;</span>Ijcuac oc<a href='#FN8' epub:type='noteref' class='noteref'>†</a> nemohuan tinemiyaj, otemechijlijquej ica ticpiasquej on tlen tepajsolohuilistli tecocoj, niman ijqui onochiu quen nenquimatztoquej. 
<span class="verse" id="H13_5">5&#160;</span>Yejhua ica, ijcuac nejhua xonihuel más onicxicoj, onitlatitlan para onicmat quen ijqui nennemij ipan nemotlaneltoc. Ninomojtiaya nicmatis ica on diablo yomechtlatlatac, niman totequiu sanencaj oticchijquej. </div>
<div class='p'>
<span class="verse" id="H13_6">6&#160;</span>Pero aman Timoteo yohuajnocuepato ne nemotech, niman techajcuilia cuajli tlajtojli ican nemotlaneltoc niman nemotetlajsojtlalis<a href='#FN9' epub:type='noteref' class='noteref'>‡</a> yejhuan nemejhuamej nenquipiaj. Otechijlij ica nochipa nentechelnamiquij ican pactli, niman ica sanoyej<a href='#FN10' epub:type='noteref' class='noteref'>§</a> nenquinequij para nentechitasquej sa no ijqui quen tejhuamej. 
<span class="verse" id="H13_7">7&#160;</span>Yejhua ica, nocnihuan, masqui oticpixquej tlajyohuilistli niman on pajsolohuilistli tecocoj, oticpixquej miyec teyoltlalijli ijcuac oticmatquej ica nemejhuamej cuajli nenyahuij ican nemotlaneltoc. 
<span class="verse" id="H13_8">8&#160;</span>Aman quen onentechyolitijquej ijcuac oticmatquej ica nemejhuamej cuajli nennemij itech toTeco. 
<span class="verse" id="H13_9">9&#160;</span>Pampa onentechmacaquej miyec paquilistli ixpan Dios, ¿hasta quen ijqui, tej, tihuelisquej ticmacasquej miyec tlaxtlahuijli toDios nemopampa? 
<span class="verse" id="H13_10">10&#160;</span>Ican tonajli niman yehuajli tictlajtlaniliaj Dios ma techcahuili titosentlalisquej para titotasquej ocsejpa, niman ticajxitisquej tlinon oc polihui ipan nemotlaneltoc. 
<span class="verse" id="H13_11">11&#160;</span>Ma sa no yejhua Dios toTajtzin niman toTeco Jesucristo ma techpalehui para tihuelisquej tiasquej temechontasquej. 
<span class="verse" id="H13_12">12&#160;</span>Niman ma toTeco mechyolchicahua para más nenquimiyequilisquej on tetlajsojtlalistli ihuan ocsequimej niman para nochimej tlacamej, ijcon quen tejhuamej temechtlajsojtlaj. 
<span class="verse" id="H13_13">13&#160;</span>Ma toTeco Jesús ma mechyolmelajcapia, niman ma mechchipahua para ma ca nenquipiasquej ijtlacohualistli ixpan Dios toTajtzin ijcuac huajlas toTeco Jesús ihuan iyolchipajcahuan tlaneltocaquej.  </div>
<div class='psalmlabel' id='H14_0'> 4</div>
<div class='s'>Nemilistli yejhuan quipactia Dios </div>
<div class='p'>
<span class="verse" id="H14_1">1&#160;</span>Sa yejhua in, nocnihuan, sanoyej temechtlajtlaniliaj niman temechnojnotzaj yejhua ica in ican itocatzin toTeco Jesús, ica sa no ijqui quen tejhuamej otemechititijquej nemejhuamej para nenquipactisquej Dios, nochipa ijqui xchihuacan más. 
<span class="verse" id="H14_2">2&#160;</span>Nemejhuamej nenquimatztoquej on tlanahuatiltin yejhuan otemechmacaquej ican itlanahuatil toTeco Jesús. 
<span class="verse" id="H14_3">3&#160;</span>Dios quinequi xmochipahuacan niman ma ca xahuilnemican. 
<span class="verse" id="H14_4">4&#160;</span>Yej cada se ma quimati quen ijqui quipias isihuau ican chipahualistli niman ican tetlacaitalistli. 
<span class="verse" id="H14_5">5&#160;</span>Niman ma ca quipias ican on elehuilistli<a href='#FN11' epub:type='noteref' class='noteref'>*</a> de telpocamej nion ican on xcuajli nequilistli ijcon quen quichihuaj on tlacamej yejhuan xquixmatij Dios. 
<span class="verse" id="H14_6">6&#160;</span>Ma ca yacaj ixcoejehuas niman quichihuas on tlen xcuajli itech icniu, pampa nochi ica on toTeco mechcastigaros chicahuac, ijcon quen tejhuamej yotemechijlijcaj. 
<span class="verse" id="H14_7">7&#160;</span>Dios, tej, xotechnotz para ticchihuasquej on tlen xchipahuac, yej para ticchihuasquej on tlen chipahuac. 
<span class="verse" id="H14_8">8&#160;</span>Ijcon, tej, yejhuan xquiselia in cuajli temachtilistli xquiselia yacaj ocse tlacatl, yej sa no Dios yejhuan techmaca Espíritu Santo. </div>
<div class='p'>
<span class="verse" id="H14_9">9&#160;</span>Para temechtlajcuilhuisquej más yejhua ica on quen ijqui nemotlajsojtlasquej<a href='#FN12' epub:type='noteref' class='noteref'>†</a> quen icniutin itech Cristo, xoc nonequi, pampa Dios cuajli yomechmachtij. 
<span class="verse" id="H14_10">10&#160;</span>Niman melahuac nenquintlajsojtlaj nochimej on tocnihuan yejhuan chantij nochihuiyan ne Macedonia. Pero sanoyej<a href='#FN13' epub:type='noteref' class='noteref'>‡</a> temechtlajtlaniliaj, nocnihuan, ica nemotetlajsojtlalis más ma miyequiya. 
<span class="verse" id="H14_11">11&#160;</span>Xchihuacan canica para nennemisquej ican yolsehuilistli. Ma ca nemocalactisquej campa nemejhuamej xmechtocarohua, niman ma ca xtlatzijquej, yej xtequitican ican nemomahuan ijcon quen tejhuamej otemechmachtijquej. 
<span class="verse" id="H14_12">12&#160;</span>Ijcon xchihuacan para mechtlacaitasquej on yejhuan xtlaneltocaj niman para ma ca yacaj nenquitlajtlanilisquej itlaj ica mechpalehuis. </div>
<div class='s'>Ocsejpa huajlas toTeco </div>
<div class='p'>
<span class="verse" id="H14_13">13&#160;</span>Nocnihuan, ticnequij xmatican tlinon impan nochihua on mimiquej para ma ca xmajmanacan quen ocsequimej yejhuan xquipiaj tlamachalistli. 
<span class="verse" id="H14_14">14&#160;</span>Ticneltocaj ica Jesús omic niman onoyolihuitij<a href='#FN14' epub:type='noteref' class='noteref'>§</a> niman onoquetzteu. Yejhua ica, tej, ticneltocaj ica Dios quinhuicas ihuan Jesús on tlaneltocaquej yejhuan yomiquej ijcuac huajlas ocsejpa. 
<span class="verse" id="H14_15">15&#160;</span>Yejhua ica nemejhuamej temechijliaj ican itlajtol toTeco ica tejhuamej yejhuan titocahuasquej ican tonemilis hasta ijcuac huajlas toTeco, xachtoj techhuicas de on yejhuan yomiquej. 
<span class="verse" id="H14_16">16&#160;</span>Sa no toTeco huajtemos ne ilhuicac ican tlajtojli de tequihuajquetl, ican itlajtol on ilhuicactequitquetl<a href='#FN15' epub:type='noteref' class='noteref'>*</a> yejhuan yecatzticaj, niman ican itrompeta Dios. Ijcuacon on tlaneltocaquej yejhuan yomiquej, Cristo achtopa yejhuamej quinyolihuitis niman quinquetztehuas. 
<span class="verse" id="H14_17">17&#160;</span>Quemaj yejhuan titocahuasquej ican tonemilis techhuicas inhuan yejhuamej ne ipan moxtli para ticonnamiquisquej toTeco ne ipan ajacatl. Ijcon tinemisquej ihuan toTeco para nochipa. 
<span class="verse" id="H14_18">18&#160;</span>Yejhua ica, tej, xmoyoltlalican sequimej ihuan ocsequimej ica in tlajtojli.  </div>
<div class='psalmlabel' id='H15_0'> 5</div>
<div class='p'>
<span class="verse" id="H15_1">1&#160;</span>Nocnihuan, xnonequi temechijcuilohuilisquej ica on ijcuac huajlas toTeco, nion ica on tlen achtoj nochihuas ijcuac yejhua huajlas. 
<span class="verse" id="H15_2">2&#160;</span>Nemejhuamej cuajli nenquimatztoquej ica on tonajli ijcuac ilhuiu yes toTeco, yejcos ijcuac xacaj quimachixticaj, ijcon quen on tlachtequetl huajlau ijcuac tlayohua. 
<span class="verse" id="H15_3">3&#160;</span>Ijcuac on tlacamej quijtojtiasquej: “Oncaj yolsehuilistli niman xoncaj on tlen techmictis”, nimantzin huajlas tlaxoxotonilistli impan yejhuamej niman xhuelis yejtehuasquej. Nochihuas quen nochihua ijcuac on tlen tecoco nimantzin huajlau ipan on sihuatl yejhuan quinemitia iconetzin. 
<span class="verse" id="H15_4">4&#160;</span>Pero nemejhuamej, nocnihuan, xnennemij ipan tlayehuajlotl. Yejhua ica on tonajli ijcuac ilhuiu yes toTeco xhuelis mechmojcatlachaltis quen yacaj tlachtequetl, 
<span class="verse" id="H15_5">5&#160;</span>pampa nochimej nemejhuamej nenteconehuan ipan tlahuijli niman tonajli. Nemejhuamej xnenteconehuan ipan tlayohua nion ipan tlayehuajlotl. 
<span class="verse" id="H15_6">6&#160;</span>Yejhua ica, tej, ma ca ma ticochican quen ocsequimej, yej ma titlajtlachixtiacan ican cuajli totlamachilis. 
<span class="verse" id="H15_7">7&#160;</span>Yejhuan cochi, cochi ijcuac tlayohua, niman yejhuan tlahuani, quen tlahuanticaj ijcuac tlayohua. 
<span class="verse" id="H15_8">8&#160;</span>Pero tejhuamej yejhuan titeconehuan ipan tonajli, ica oncaj ma nochipa tinemican ican cuajli totlamachilis. Ma titotzacuilican ican totlaneltoc niman totetlajsojtlalis<a href='#FN16' epub:type='noteref' class='noteref'>*</a> ijcon quen on soldado notzacuilia iyelpan ican se escudo. Niman no ma ticpiacan tlamachalistli<a href='#FN17' epub:type='noteref' class='noteref'>†</a> de temaquixtilistli sa no ijqui quen on casco yejhuan ica quitzacuilia itzontecon se soldado. 
<span class="verse" id="H15_9">9&#160;</span>Ijquin ma ticchihuacan, pampa Dios xotechtlalij para ticselisquej itlahuel, yej para ticselisquej temaquixtilistli itechcopa toTeco Jesucristo. 
<span class="verse" id="H15_10">10&#160;</span>Jesucristo topampa omic para san secan ihuan tinemisquej, san quen ijqui tla tiyolihuitiasquej noso tla timictiasquej ijcuac huajlas. 
<span class="verse" id="H15_11">11&#160;</span>Yejhua ica, xmoyolehuacan se ihuan ocse, niman xmoyolchicahuacan ican tlaneltoctli ihuan ocsequimej ijqui quen nenquichijtoquej. </div>
<div class='s'>Pablo quintlacanonotza on tocnihuan itech Cristo </div>
<div class='p'>
<span class="verse" id="H15_12">12&#160;</span>Nocnihuan, sanoyej temechtlajtlaniliaj xquimpialican tetlacaitalistli on yejhuan tequitij nemotzajlan, yejhuan mechyecanaj niman mechmelajcatlaliaj, pampa yejhuamej quipiaj tlanahuatijli itech toTeco. 
<span class="verse" id="H15_13">13&#160;</span>Xquintlacamatican niman xquintlajsojtlacan<a href='#FN18' epub:type='noteref' class='noteref'>‡</a> sanoyej ipampa on tequitl yejhuan quichihuaj. Xnemican ican yolsehuilistli sequimej ihuan ocsequimej. </div>
<div class='p'>
<span class="verse" id="H15_14">14&#160;</span>No ijqui sanoyej temechtlajtlaniliaj, nocnihuan, ica xquinchicajcanotzacan on yejhuan xquinequij tequitisquej; xquinyolehuacan on yejhuan notzinquixtiaj; xquimpalehuican on yejhuan xcojtiquej ipan intlaneltoc, niman xpiacan ijyohuilistli inhuan nochimej. 
<span class="verse" id="H15_15">15&#160;</span>Xmotacan sa no nemejhuamej. Ma ca yacaj quicuepilis ican tlen xcuajli itech on tlen xcuajli, yej nochipa xchihuacan on tlen cuajli para on tocnihuan niman para nochi tlacatl. </div>
<div class='p'>
<span class="verse" id="H15_16">16&#160;</span>Nochipa xnemican ican paquilistli. 
<span class="verse" id="H15_17">17&#160;</span>Nochipa xchihuacan oración. 
<span class="verse" id="H15_18">18&#160;</span>Ican nochi tlen nochihuas, xmacacan tlaxtlahuijli Dios, pampa yejhua ijqui quinequi para xchihuacan nemejhuamej yejhuan nenquineltocaj Cristo Jesús. </div>
<div class='p'>
<span class="verse" id="H15_19">19&#160;</span>Ma ca xsehuican on itliu on Espíritu Santo. 
<span class="verse" id="H15_20">20&#160;</span>Niman ma ca xquintlachichihuilican on yejhuan quiteijliaj on tiotlajtojli yejhuan quiseliaj itech Dios. 
<span class="verse" id="H15_21">21&#160;</span>Pero xquixtlalocan nochi, niman xquejehuacan nochi tlen cuajli. 
<span class="verse" id="H15_22">22&#160;</span>Niman xtlalcahuican nochi tlajtlamach<a href='#FN19' epub:type='noteref' class='noteref'>§</a> tlen xcuajli. 
<span class="verse" id="H15_23">23&#160;</span>Sa no Dios, on yejhuan mechmaca yolsehuilistli, ma mechyolchipahua nemejhuamej nochi cuajli. Niman ma mechejehuili nemoespíritu, nemoalma niman nemotlalnacayo para xquipias ijtlacohualistli ijcuac huajlas toTeco Jesucristo. 
<span class="verse" id="H15_24">24&#160;</span>On yejhuan omechnotz quichihuas nochi yejhua in, pampa yejhua nochipa quichihua on tlen yejhua quimelajcaijtohua. </div>
<div class='p'>
<span class="verse" id="H15_25">25&#160;</span>Nocnihuan, xchihuacan oración topampa. </div>
<div class='p'>
<span class="verse" id="H15_26">26&#160;</span>Xquintlajpalocan nochimej tocnihuan ican hueyi tetlajsojtlalistli<a href='#FN20' epub:type='noteref' class='noteref'>*</a>. </div>
<div class='p'>
<span class="verse" id="H15_27">27&#160;</span>Nemechnahuatia ican itlanahuatil toTeco ma quinomachtican yejhua in tlajcuilolamatl ixpan nochimej tocnihuan. </div>
<div class='p'>
<span class="verse" id="H15_28">28&#160;</span>Ma itlatiochihualis toTeco Jesucristo onya nemotech. Ma ijqui nochihua.</div><div class="footnote">
<hr />
<aside epub:type='footnote' id="FN1"><p class="f"><a class="notebackref" href="#H11_3"><span class="notemark">*</span> 1:3</a>
 <span class="ft">su amor </span></p></aside>
<aside epub:type='footnote' id="FN2"><p class="f"><a class="notebackref" href="#H11_3"><span class="notemark">†</span> 1:3</a>
 <span class="ft">esperanza de ustedes </span></p></aside>
<aside epub:type='footnote' id="FN3"><p class="f"><a class="notebackref" href="#H12_3"><span class="notemark">*</span> 2:3</a>
 <span class="ft">nada; coxtla </span></p></aside>
<aside epub:type='footnote' id="FN4"><p class="f"><a class="notebackref" href="#H12_5"><span class="notemark">†</span> 2:5</a>
 <span class="ft">muy </span></p></aside>
<aside epub:type='footnote' id="FN5"><p class="f"><a class="notebackref" href="#H12_5"><span class="notemark">‡</span> 2:5</a>
 <span class="ft">nos amen </span></p></aside>
<aside epub:type='footnote' id="FN6"><p class="f"><a class="notebackref" href="#H12_8"><span class="notemark">§</span> 2:8</a>
 <span class="ft">mucho </span></p></aside>
<aside epub:type='footnote' id="FN7"><p class="f"><a class="notebackref" href="#H13_3"><span class="notemark">*</span> 3:3</a>
 <span class="ft">cosas </span></p></aside>
<aside epub:type='footnote' id="FN8"><p class="f"><a class="notebackref" href="#H13_4"><span class="notemark">†</span> 3:4</a>
 <span class="ft">todavía; sanquen </span></p></aside>
<aside epub:type='footnote' id="FN9"><p class="f"><a class="notebackref" href="#H13_6"><span class="notemark">‡</span> 3:6</a>
 <span class="ft">su amor </span></p></aside>
<aside epub:type='footnote' id="FN10"><p class="f"><a class="notebackref" href="#H13_6"><span class="notemark">§</span> 3:6</a>
 <span class="ft">mucho </span></p></aside>
<aside epub:type='footnote' id="FN11"><p class="f"><a class="notebackref" href="#H14_5"><span class="notemark">*</span> 4:5</a>
 <span class="ft">deseos </span></p></aside>
<aside epub:type='footnote' id="FN12"><p class="f"><a class="notebackref" href="#H14_9"><span class="notemark">†</span> 4:9</a>
 <span class="ft">amarse </span></p></aside>
<aside epub:type='footnote' id="FN13"><p class="f"><a class="notebackref" href="#H14_10"><span class="notemark">‡</span> 4:10</a>
 <span class="ft">mucho </span></p></aside>
<aside epub:type='footnote' id="FN14"><p class="f"><a class="notebackref" href="#H14_14"><span class="notemark">§</span> 4:14</a>
 <span class="ft">resucitó; onoyolitij </span></p></aside>
<aside epub:type='footnote' id="FN15"><p class="f"><a class="notebackref" href="#H14_16"><span class="notemark">*</span> 4:16</a>
 <span class="ft">ángel: Angeles tequitij ne ilhuicac niman nican ipan in tlalticpactli. </span></p></aside>
<aside epub:type='footnote' id="FN16"><p class="f"><a class="notebackref" href="#H15_8"><span class="notemark">*</span> 5:8</a>
 <span class="ft">nuestro amor </span></p></aside>
<aside epub:type='footnote' id="FN17"><p class="f"><a class="notebackref" href="#H15_8"><span class="notemark">†</span> 5:8</a>
 <span class="ft">esperanza </span></p></aside>
<aside epub:type='footnote' id="FN18"><p class="f"><a class="notebackref" href="#H15_13"><span class="notemark">‡</span> 5:13</a>
 <span class="ft">ámenlos </span></p></aside>
<aside epub:type='footnote' id="FN19"><p class="f"><a class="notebackref" href="#H15_22"><span class="notemark">§</span> 5:22</a>
 <span class="ft">cosas </span></p></aside>
<aside epub:type='footnote' id="FN20"><p class="f"><a class="notebackref" href="#H15_26"><span class="notemark">*</span> 5:26</a>
 <span class="ft">Ipan griego quijtohua: “ican yectli tlatencualistli.” Tlatencualistli quitosnequi beso. </span></p></aside>

<hr />
</div>
</div></body></html>
