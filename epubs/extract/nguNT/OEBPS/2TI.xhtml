<!DOCTYPE html>
<html xmlns="http://www.w3.org/1999/xhtml" xmlns:epub="http://www.idpf.org/2007/ops" lang="ngu" dir="ltr">
<head>
<meta charset="UTF-8" />
<link rel="stylesheet" href="epub.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width, height=device-height"/>
<title>In yencuic iyectlajtoltzin Dios itech ica toTeco Jesucristo 2 TIMOTEO 1</title>
</head>
<body dir='ltr'>
<ul class='tnav'>
<li><a href='index.xhtml'>2 TIMOTEO</a></li>
</ul><ul class='tnav'><li><a href='2TI.xhtml#T21_0'>1</a></li>
<li><a href='2TI.xhtml#T22_0'>2</a></li>
<li><a href='2TI.xhtml#T23_0'>3</a></li>
<li><a href='2TI.xhtml#T24_0'>4</a></li>
</ul>

<div class='main' id='T20_0'>

<div class='mt'>2 TIMOTEO </div>
<div class='mt2'>ICA OME ITLAJCUILOL ON APÓSTOL SAN PABLO PARA TIMOTEO  </div>
<div class='psalmlabel' id='T21_0'> 1</div>
<div class='s'>Pablo oquitlajcuilhuij Timoteo </div>
<div class='p'>

<span class="verse" id="T21_1">1&#160;</span>Nejhua, Pablo, niiapóstol Jesucristo. Dios onechajtitlan quen oquinec para nicteijlis ica on yencuic nemilistli yejhuan Dios otechprometerohuilij yejhuan ticpiaj ijcuac tinemij san secan ihuan Cristo Jesús. 
<span class="verse" id="T21_2">2&#160;</span>Notlajsojcaconeu Timoteo, niquijcuilohua in tlajcuilojli para tejhua. Nimitznequilia ma Dios toTajtzin niman toTeco Jesucristo mitzmacacan, intlatiochihualis inteicnelilis<a href='#FN1' epub:type='noteref' class='noteref'>*</a>, niman inyolsehuilis. </div>
<div class='s'>Tlaxtlahuilistli niman yolchicahualistli </div>
<div class='p'>
<span class="verse" id="T21_3">3&#160;</span>Nochipa nimitzelnamiqui ipan nooración ican tonajli niman ican yehuajli. Nicmaca tlaxtlahuijli noDios aquin nictequipanohua ican notlamachilis yejhuan xnechtlajtlacolmaca, quen yejhuamej on nohuejcatajhuan oquichijquej. 
<span class="verse" id="T21_4">4&#160;</span>No ijqui niquelnamiqui quen tichocaya, niman aman nicnequisquia ma nimitzitztetzi para sanoyej<a href='#FN2' epub:type='noteref' class='noteref'>†</a> nipaquis. 
<span class="verse" id="T21_5">5&#160;</span>Niquelnamiqui quen cuajli titlaneltoca ica se moyojlo ijcon quen moabuelita Loida niman monanaj Eunice oquipixquej achtopa. Aman cuajli nicyolmatzticaj ica no ijqui ticpia. 
<span class="verse" id="T21_6">6&#160;</span>Aman, tej, nimitzelnamictia ica xtequitilti on tetlayocolijli yejhuan oticselij itech Dios ijcuac mopan oniquintlalij nomahuan. 
<span class="verse" id="T21_7">7&#160;</span>Ijcon xchihua, pampa Dios xotechmacac on tlinon ica titlanemilisquej para titopinajtisquej, yej para techcojtilis, niman para titetlajsojtlasquej<a href='#FN3' epub:type='noteref' class='noteref'>‡</a> niman para cuajli titonahuatisquej. 
<span class="verse" id="T21_8">8&#160;</span>Yejhua ica ma ca xpinahua para ticteixpantilis ica toTeco Jesucristo, nion notechcopa yejhuan nitzacuticaj san ipampa. Yej no xseli in tlajyohuilistli yejhuan huajlau san ipampa on temachtijli yejhuan quitemaca temaquixtilistli. Niman xmatztia ica Dios techyolchicahuas ijcuac ticselisquej on tlajyohuilistli. 
<span class="verse" id="T21_9">9&#160;</span>Dios otechmaquixtico niman otechnotz para ticpiasquej se nemilistli chipahuac yejhua itech. Ijquin oquichiu xpampa tla tejhuamej itlaj cuajli oticchijquej, yej pampa ijqui oquinec niman otechmacac teicnelilistli<a href='#FN4' epub:type='noteref' class='noteref'>§</a>. Yejhua otechmacac in tetlajsojtlalistli itech Cristo Jesús achtoj ijcuac xe tzimpehua in tlalticpactli. 
<span class="verse" id="T21_10">10&#160;</span>Pero yejhua in teicnelilistli oquipantlantij ijcuac ohuajlaj toTemaquixtijcatzin Jesucristo. Yejhua oquixoxotonij on ihueyilis on miquilistli, niman oquipantlantij nemilistli yejhuan xoc queman huelis tlamis ican on temachtijli yejhuan quitemaca temaquixtilistli. </div>
<div class='p'>
<span class="verse" id="T21_11">11&#160;</span>Dios onechtlapejpenij para nicteijlis in temachtijli, niman onechtitlan quen apóstol para niquinmachtis on yejhuan xhebreos. 
<span class="verse" id="T21_12">12&#160;</span>Yejhua ica aman tlamach niquijyohuiya. Pero nejhua xnipinahua, pampa nicmatzticaj aquin yonicneltocac. Niman cuajli nicyolmatzticaj ica yejhua huelis quejehuas on tlen onechtlactitij hasta ipan on tonajli ijcuac ocsejpa huajlas. 
<span class="verse" id="T21_13">13&#160;</span>No ijqui xchihua quen on ejemplo yejhuan onimitzmachtij itech on cuajli temachtilistli, niman xmocahua ipan on tlaneltoctli niman tetlajsojtlalistli yejhuan ticpiaj pampa tinemij ihuan Cristo Jesús. 
<span class="verse" id="T21_14">14&#160;</span>Xquejehua on tlen Dios omitzmactilij ica ipoder on Espíritu Santo yejhuan tohuan chanti. </div>
<div class='p'>
<span class="verse" id="T21_15">15&#160;</span>Tejhua ye ticmatzticaj ica nochimej on chanejquej imanyan Asia onechtlalcahuijquej, no ijqui yejhuamej in Figelo niman Hermógenes. 
<span class="verse" id="T21_16">16&#160;</span>ToTeco ma quimicneli ichanchanejcahuan<a href='#FN5' epub:type='noteref' class='noteref'>*</a> on tocniu Onesíforo, pampa yejhua miyecpa onechyoltlalico, niman yejhua xopinau ica nitzacuticaj. 
<span class="verse" id="T21_17">17&#160;</span>Yej yejhua ijcuac oyejcoc nican Roma onechtejtemoj sanoyej hasta campa onechnextij. 
<span class="verse" id="T21_18">18&#160;</span>Ma toTeco ma quicneli ipan on tonajli ijcuac huajnocuepas. Tejhua ye ticmatzticaj cuajli quen miyecpa otechpalehuij ne Efeso.  </div>
<div class='psalmlabel' id='T22_0'> 2</div>
<div class='s'>Sen cuajli soldado de Jesucristo </div>
<div class='p'>
<span class="verse" id="T22_1">1&#160;</span>Niman tejhua, noconeu Timoteo, xmoyolchicahua ica on tetlajsojtlalistli<a href='#FN6' epub:type='noteref' class='noteref'>*</a> yejhuan toyaxca<a href='#FN7' epub:type='noteref' class='noteref'>†</a> pampa aman san secan tinemij ihuan Cristo Jesús. 
<span class="verse" id="T22_2">2&#160;</span>On tlen yotinechcaquilij imixpan on miyequej teixpantiliquej, yejhua xquinmactili on yolmelajquej tocnihuan yejhuan huelisquej cuajli quinmachtisquej on ocsequimej. </div>
<div class='p'>
<span class="verse" id="T22_3">3&#160;</span>Tejhua, tej, xquijyohui tlajtlamach<a href='#FN8' epub:type='noteref' class='noteref'>‡</a> tlajyohuilistli quen se cuajli soldado itech Jesucristo. 
<span class="verse" id="T22_4">4&#160;</span>Yejhuan quistinemi niman tequiti ipan on tequitl de soldado xcuajli para tlamach ica nocalactis, pampa ica oncaj quimpactis on huejhueyixtoquej yejhua ica oquitlapejpenij on tequitl de soldado para quichihuas. 
<span class="verse" id="T22_5">5&#160;</span>No sa no ijqui, on yejhuan tehuan notlatlani xhuelis quiselis itlaxtlahuil tla yejhua xquitlacamati ireglamentos on ahuilistli. 
<span class="verse" id="T22_6">6&#160;</span>No ijqui on yejhuan tequiti ican miltequitl, yejhua quitocarohua achtoj quiselis on tlen yotlac. 
<span class="verse" id="T22_7">7&#160;</span>Cuajli xnemili tlinon nimitzijlia, niman toTeco mitzpalehuis para ticajsicamatis nochi. </div>
<div class='p'>
<span class="verse" id="T22_8">8&#160;</span>Xquelnamiqui nochipa Jesucristo, ica yejhua huejca teixhuiu<a href='#FN9' epub:type='noteref' class='noteref'>§</a> itech rey David niman ica yejhua onoyolihuitij niman onoquetzteu ocsejpa ijcuac yomica. Ijcon nicuajteijlijtiu ipan on temachtijli yejhuan quitemaca temaquixtilistli. 
<span class="verse" id="T22_9">9&#160;</span>Pampa nicuajteijlijtiu on temachtijli niquijyohuiya tlajtlamach yejhuan tlajyohuilistli, hasta ica nechtzajtzacuaj quen yacaj on tlacatl xompayejyehua. Pero on itlajtoltzin Dios xhueli quitzacuaj. 
<span class="verse" id="T22_10">10&#160;</span>Ijcon, tej, ipampa on yejhuan Dios oquintlapejpenij, niquijyohuiya nochi tlajtlamach para yejhuamej ma quiselican temaquixtilistli. In temaquixtilistli petlani para nochipa, niman ticseliaj ijcuac tinemij san secan ihuan Cristo Jesús. </div>
<div class='p'>
<span class="verse" id="T22_11">11&#160;</span>In tlajtojli sanoyej<a href='#FN10' epub:type='noteref' class='noteref'>*</a> melahuac: </div>
<div class='q'>Tla ihuan yotimiquej, sa no ijqui ihuan tinemisquej. </div>
<div class='q'>
<span class="verse" id="T22_12">12&#160;</span>Tla titlajyohuisquej, no tihuelisquej titlamandarosquej ihuan Cristo. Tla ticnenequisquej<a href='#FN11' epub:type='noteref' class='noteref'>†</a> Cristo, yejhua no technenequis. </div>
<div class='q'>
<span class="verse" id="T22_13">13&#160;</span>Tla tiquijnehuaj ipan totlaneltoc, Dios oc<a href='#FN12' epub:type='noteref' class='noteref'>‡</a> ican cuajli iyojlo quichihuas on tlen yoquijtoj, pampa Dios xqueman huelis sa no yejhua notlajtolcuepas. </div>
<div class='s'>Cuajli tixnesis ixpan Dios quen se cuajli tequitqui </div>
<div class='p'>
<span class="verse" id="T22_14">14&#160;</span>Xquinmelnamicti in tlajtlamach niman xquinnahuati ixpan toTeco, ma ca ica on tlen xcuajli nocamahuijsoquican. In xitlaj<a href='#FN13' epub:type='noteref' class='noteref'>§</a> ica quimpalehuiya, yej quintlamachilispojpolohua<a href='#FN14' epub:type='noteref' class='noteref'>*</a> on yejhuan tlacaquij. 
<span class="verse" id="T22_15">15&#160;</span>Xchihua canica para cuajli tonixnesis ixpan Dios quen se cuajli tequitqui, yejhuan xitlaj ica pinahua ipan itequiu pampa cuajli melajqui quiteijlia in tlajtojli tlen melahuac. 
<span class="verse" id="T22_16">16&#160;</span>Ma ca xtequitiltican on tlajtojli yejhuan quijijtohuaj nican tlalticpac niman yejhuan xitlaj quijtosnequi, pampa yejhuan ijcon quichihuaj saniman más onxinij ipan on tlen xcuajli. 
<span class="verse" id="T22_17">17&#160;</span>Niman on tlen quitemachtiaj hueyicatias quen se temojtij cualolistli itoca cáncer yejhuan noscaltia ipan tonacayo hasta techmictia. Ijcon onochiu impan Himeneo niman Fileto 
<span class="verse" id="T22_18">18&#160;</span>yejhuan yonoxelojquej itech on tlen melahuac. Yejhuamej quijtohuaj ica Dios yoquinyoliticaj niman yoquinquetztejcaj on mimiquej, niman ica in quintlamachilispojpolohuaj ipan intlaneltoc sequimej tlaneltocaquej. 
<span class="verse" id="T22_19">19&#160;</span>Pero Dios yoquitlalij on tlen melahuac yejhuan cojtiticaj, niman xqueman polihuis quen itlaj cimiento ipan tepantli. Niman ipan on cimiento quipia in cuajli tlajtojli: “ToTeco quimixmatzticaj yejhuan melahuac iyaxcahuan”, niman “Ma cajcahuacan nochi tlen xcuajli nochimej on yejhuan quitenehuaj ica quineltocaj Cristo.” </div>
<div class='p'>
<span class="verse" id="T22_20">20&#160;</span>Ipan se cajli hueyi campa tlayejyehualo ican on tlajtlamach, quinxelohuaj on yejhuan pepetlacaj noso más cuajcualtin quen on yejhuan tlachijchiutin ican oro niman ican plata. Niman no oncaj quintlaliaj on yejhuan xpetlanij quen on yejhuan tlachijchiutin ican cojtli<a href='#FN15' epub:type='noteref' class='noteref'>†</a> niman ican soquitl. Yejhuamej on tlachijchiutin ican oro niman ican plata inteco quintequitiltia ipan se tequitl de itlaj ilhuitl, niman on tlachijchiutin ican soquitl niman ican cojtli quintequitiltia san tlamach ica. 
<span class="verse" id="T22_21">21&#160;</span>No ijqui, tla se tlacatl nochipahuas, yejhua petlanis quen on tlajtlamach tlachijchiutli ican oro yejhuan iteco quixelohua niman quitequitiltia ipan se tequitl yejhuan hueyixticaj, pampa yejhua huelis tequitis ipan nochi tlen cuajli. </div>
<div class='p'>
<span class="verse" id="T22_22">22&#160;</span>Xtlalcahui inelehuilis<a href='#FN16' epub:type='noteref' class='noteref'>‡</a> on telpocamej. Tejhua xtoca on tlen melajqui. Xpia tlaneltoctli, tetlajsojtlalistli<a href='#FN17' epub:type='noteref' class='noteref'>§</a> niman yolsehuilistli. Ijcon xchihua inhuan nochimej on yolchipajquej yejhuan quinotzaj toTeco Jesucristo. 
<span class="verse" id="T22_23">23&#160;</span>Ma ca xquintencaqui on camahuijsoquilistin yejhuan xitlaj quijtosnequij. Ye ticmatzticaj ica ompa pehua nocuajcualanihua. 
<span class="verse" id="T22_24">24&#160;</span>Sen itequitcau toTeco xquitocarohua tehuan nocualanijtinemis, yej quemaj, cuajli tenotzqui yes ihuan nochi tlacatl. Yejhua nonequi huelis temachtis, niman no ijqui ma cuajli quijyohui tlajtlamach yejhuan ipan nochihua. 
<span class="verse" id="T22_25">25&#160;</span>Ican yolyemanilistli<a href='#FN18' epub:type='noteref' class='noteref'>*</a> ma quinmelajcatlali on yejhuan quixnamiquij. Ijcon xchihua ican tlamachalistli<a href='#FN19' epub:type='noteref' class='noteref'>†</a> ica Dios quincahuilis quinyolcuepas niman quixmatisquej tlen melahuac. 
<span class="verse" id="T22_26">26&#160;</span>Tla ijcon nochihuasquej, tlamachilistlachasquej niman nomanahuisquej itech on diablo yejhuan quinnoyaxcatia niman quinchihualtia ma quichihuacan on tlen yejhua quinequi.  </div>
<div class='psalmlabel' id='T23_0'> 3</div>
<div class='s'>Quen ijqui yesquej on tlacamej ijcuac sa itlajtlancan in tonaltin </div>
<div class='p'>
<span class="verse" id="T23_1">1&#160;</span>No nonequi ticmatis ica sa itlajtlancan on tonajli sanoyej<a href='#FN20' epub:type='noteref' class='noteref'>*</a> xcuajli tonaltin yes. 
<span class="verse" id="T23_2">2&#160;</span>On tlacamej tzotzocamej yesquej, sanoyej quejelehuisquej tomin, sanoyej notenehuasquej huejhueyixtoquej, nohuejhueyimatisquej, tlahuijhuicaltisquej, xquintlacamatisquej intajhuan, xitlaj<a href='#FN21' epub:type='noteref' class='noteref'>†</a> quitlajsojcamatisquej, niman xyolchipajquej yesquej. 
<span class="verse" id="T23_3">3&#160;</span>Xquintlajsojtlasquej<a href='#FN22' epub:type='noteref' class='noteref'>‡</a> ocsequimej nion xtetlapojpolhuisquej. Chacuamej yesquej, xquiteltisquej inelehuilis<a href='#FN23' epub:type='noteref' class='noteref'>§</a>, xteicnelianimej yesquej niman quitlahuelitasquej nochi tlen cuajli. 
<span class="verse" id="T23_4">4&#160;</span>Teichtacahuiquej yesquej, xnixmojtisquej itlaj quichijtetzisquej, nohueyimatisquej, sa quinejnectiasquej on impaquilis ipan in tlalticpactli xej quitetemosquej tlinon ica quipactisquej Dios. 
<span class="verse" id="T23_5">5&#160;</span>Nesis quen no tlaneltocaj, pero quinenequisquej<a href='#FN24' epub:type='noteref' class='noteref'>*</a> on poder yejhuan quipia on tlaneltoctli. Ma ca inhuan timonelos on quenomej. </div>
<div class='p'>
<span class="verse" id="T23_6">6&#160;</span>Sequimej de yejhuamej calaquij techajchan niman ican intemachtil quincajcayahuaj on sihuamej yejhuan xcojtiquej niman tlajtlacohuaj, niman quitocaj on tlen xcuajli pampa quinyecana inelehuilis. 
<span class="verse" id="T23_7">7&#160;</span>In quenimej sihuamej nochipa nomachtiaj, pero xqueman huelij cajsicamatij on tlen melahuac. 
<span class="verse" id="T23_8">8&#160;</span>No ijqui quen on nanahualtin Janes niman Jambres oquixnamiquej Moisés, yejhuamej in tlacamej no ijqui quixnamiquij on tlajtojli tlen melahuac. Intlamachilis noijtlacohua, xitlaj quimatij itech ica on tlaneltoctli. 
<span class="verse" id="T23_9">9&#160;</span>Pero xsanoyej más huelis quiteilijtiasquej intemachtil, pampa nochi tlacatl quimatis ica yejhuamej xcuajli tlanemiliaj, ijcon quen impan onochiu on omemej yejhuan oquixnamiquej Moisés. </div>
<div class='s'>Sa ica nochi tlanahuatijli de Pablo para Timoteo </div>
<div class='p'>
<span class="verse" id="T23_10-11">10-11&#160;</span>Pero tejhua cuajli ticmatzticaj notemachtil quen ijqui ninoyecana, on tlinon nicnequi nicchihuas, notlaneltoc, noijyohuilis, notetlajsojtlalis, tlinon nejhua nicxicohua, notetlahueltotocalistli<a href='#FN25' epub:type='noteref' class='noteref'>†</a> niman notlajyohuilis. Ticmatzticaj nochi tlen nopan onochiu ne ipan on huejhueyican Antioquía, Iconio niman Listra, niman nochi tlen tetlajyohuiltilistli oniquijyohuij. Pero toTeco onechmaquixtij itech nochi yejhua on. 
<span class="verse" id="T23_12">12&#160;</span>Niman melahuac on xcuajcualtin tlacamej ipan in tlalticpactli quintlajyohuiltisquej nochimej yejhuan quinequisquej nemisquej yolchipajquej itech Cristo Jesús. 
<span class="verse" id="T23_13">13&#160;</span>Niman on yejhuan xcuajcualtin tlacamej niman tlacajcayajquej tlacamej, inyojlo más ijtlacautias. Tlacajcayahuasquej niman sa no yejhuamej yoquincajcayaquej. </div>
<div class='p'>
<span class="verse" id="T23_14">14&#160;</span>Pero tejhua xtlacamati melajqui tlinon omitzmachtijquej niman yejhuan ticneltoca, pampa tejhua ticmatzticaj aquinomej omitzmachtijquej. 
<span class="verse" id="T23_15">15&#160;</span>Niman desde ticonetl catca tiquixmati on iYectlajcuilol Dios yejhuan huelis mitztlamachilistis niman mitzhuicas itech on temaquixtilistli itechcopa motlaneltoc itech Cristo Jesús. 
<span class="verse" id="T23_16">16&#160;</span>Nochi Yectlajcuilojli itech Dios huajliticaj, niman yejhua otechmacac para aman techpalehuiya. On Yectlajcuilojli techmachtia on tlen melahuac, techchicajcanotza, quiyectlalia on tlen xcuajli, niman temachtia quen ijqui onyas se nemilistli melajqui. 
<span class="verse" id="T23_17">17&#160;</span>On Yectlajcuilojli oncaj para on teconeu itech Dios ma hueltiu niman ma noyectlalijtiu para quichihuas nochi tlen cuajli.  </div>
<div class='psalmlabel' id='T24_0'> 4</div>
<div class='p'>
<span class="verse" id="T24_1">1&#160;</span>Ixpan Dios niman toTeco Jesucristo, yejhuan quinyolcuitis niman quintlajtlacolmacas on yejhuan nemij niman on yejhuan mimiquej, ijcuac huajlas niman tlamandaros quen se rey, nimitznahuatia 
<span class="verse" id="T24_2">2&#160;</span>xteijli on cuajli tlajtojli. Xchihua ijcuac on tlacamej quinequisquej caquisquej niman ijcuac xquinequisquej. Xquinyectlali, xquinmajhua niman xteyolehua ican nochi ijyohuilistli niman tlamachtijli, 
<span class="verse" id="T24_3">3&#160;</span>pampa yejcos on tonaltin ijcuac on tlacamej xoc cuelcaquisquej on cuajli tlamachtijli. Ijcuac on, nochimej ican inelehuilis<a href='#FN26' epub:type='noteref' class='noteref'>*</a> nosentlalisquej intech miyequej ocsequimej tlamachtijquej para ma quinmachtican ican nochi tlen yejhuamej quinequisquej caquisquej. 
<span class="verse" id="T24_4">4&#160;</span>Xcaquisquej on tlen melahuac, yej caquisquej on tlacajcayajquej tlajtoltin<a href='#FN27' epub:type='noteref' class='noteref'>†</a>. 
<span class="verse" id="T24_5">5&#160;</span>Pero tejhua nochipa xpia on cuajli tlamachilistli, xmoyolchicahua ipan tlajyohuilistli, xpia moyojlo para ticteijlis on tlamachalistli yejhuan quitemaca temaquixtilistli, niman nochi cuajli xtlami on tlen motequiu. </div>
<div class='p'>
<span class="verse" id="T24_6">6&#160;</span>Aman yoajsic tiempo para nechtemacasquej itech Dios quen on huentli. Aman nisiu para nimiquis. 
<span class="verse" id="T24_7">7&#160;</span>Ye cuajli yonicchiu canica ipan itequiu Dios quen se tlacatl ijcuac tehuan notlatlani ipan se tlacsalistli. Aman notlatlalohuilis yonitlan, niman xonicpoloj notlaneltoc. 
<span class="verse" id="T24_8">8&#160;</span>Aman nechcha notlaxtlahuil yejhuan nicselis pampa cuajli niyolmelajcanemiya. On toTeco yejhuan yolmelajqui teyolcuitijquetl nechmacas on tlaxtlahuijli ipan on tonajli ijcuac huajlas. Niman xsan nejhua nechmacas, yej no quinmacas nochimej on yejhuan ican pactli quimachaj on tonajli ijcuac huajlas Cristo. </div>
<div class='s'>Sa ica nochi tlajtojli para Timoteo </div>
<div class='p'>
<span class="verse" id="T24_9">9&#160;</span>Xchihua canica para saniman xnechitaqui 
<span class="verse" id="T24_10">10&#160;</span>pampa Demas yonechtlalcahuij niman yoyaj ne Tesalónica. Yejhua quinequiya tlajtlamach<a href='#FN28' epub:type='noteref' class='noteref'>‡</a> ipan in tlalticpactli. Crescente oyaj ne Galacia niman Tito ne Dalmacia. 
<span class="verse" id="T24_11">11&#160;</span>Lucas san yejhua nohuan nemi. Ijcuac tihuajlas, xcuajhuica Marcos, pampa yejhua huelis nechpalehuis ipan notequiu. 
<span class="verse" id="T24_12">12&#160;</span>Tíquico onictitlan ne hueyican Efeso. 
<span class="verse" id="T24_13">13&#160;</span>Ijcuac tihuajlas, xcuajqui nogaban yejhuan onicau ne Troas ichan Carpo, niman nolibros, niman xcuajqui namahuan yejhuan más nechpolojticaj. </div>
<div class='p'>
<span class="verse" id="T24_14">14&#160;</span>Alejandro, on yejhuan quitequiti tepostli, onechchihuilij miyec xcuajli. ToTeco quitlaxtlahuilis nochi tlinon yejhua oquichiu. 
<span class="verse" id="T24_15">15&#160;</span>Tejhua xmota ica yejhua, pampa yejhua sanoyej<a href='#FN29' epub:type='noteref' class='noteref'>§</a> yoquitlahuelitac totemachtil. </div>
<div class='p'>
<span class="verse" id="T24_16">16&#160;</span>Ijcuac achtopa oninomanahuij intech on yejhuan huejhueyixtoquej tlacamej, xacaj onechpalehuij, yej nochimej onechtlalcahuijquej. Nicnequisquia ma ca Dios quincastigaros pampa ijcon onechchihuilijquej. 
<span class="verse" id="T24_17">17&#160;</span>Pero toTeco xonechtlalcahuij. Yejhua onechmacac chicahualistli para ohuel onicteijlij nochi on tlamachtijli yejhuan quitemaca temaquixtilistli, niman onicchiu para ma caqui nochi tlacatl yejhuan xhebreo. Ijcon toTeco onechmaquixtij icamac on león. 
<span class="verse" id="T24_18">18&#160;</span>Niman yejhua nechmaquixtis itech nochi tlen xcuajli, niman nechejehuas para ninemis ne ilhuicac campa Cristo tlamandarohua. ¡Ma quipia hueyilistli para nochipa! Ma ijqui nochihua. </div>
<div class='s'>Tlajpalohuilistli niman tlatiochihualistli </div>
<div class='p'>
<span class="verse" id="T24_19">19&#160;</span>Xtlajpalo Prisca niman Aquila, niman ichanchanejcahuan<a href='#FN30' epub:type='noteref' class='noteref'>*</a> Onesíforo. 
<span class="verse" id="T24_20">20&#160;</span>Erasto onocau ne Corinto, niman Trófimo onicau cualo ne Mileto. 
<span class="verse" id="T24_21">21&#160;</span>Xchihua canica para xhuajla chica xe ajsi invierno ijcuac sehua. </div>
<div class='p'>Mitztlajpalohuaj Eubulo, Pudente, Lino, Claudia niman nochimej tocnihuan. </div>
<div class='p'>
<span class="verse" id="T24_22">22&#160;</span>Ma toTeco Jesucristo mohuan nemi, niman ma Dios mechtiochihua nemochimej<a href='#FN31' epub:type='noteref' class='noteref'>†</a>. Ma ijqui nochihua.</div><div class="footnote">
<hr />
<aside epub:type='footnote' id="FN1"><p class="f"><a class="notebackref" href="#T21_2"><span class="notemark">*</span> 1:2</a>
 <span class="ft">su misericordia </span></p></aside>
<aside epub:type='footnote' id="FN2"><p class="f"><a class="notebackref" href="#T21_4"><span class="notemark">†</span> 1:4</a>
 <span class="ft">muy </span></p></aside>
<aside epub:type='footnote' id="FN3"><p class="f"><a class="notebackref" href="#T21_7"><span class="notemark">‡</span> 1:7</a>
 <span class="ft">amor </span></p></aside>
<aside epub:type='footnote' id="FN4"><p class="f"><a class="notebackref" href="#T21_9"><span class="notemark">§</span> 1:9</a>
 <span class="ft">misericordia </span></p></aside>
<aside epub:type='footnote' id="FN5"><p class="f"><a class="notebackref" href="#T21_16"><span class="notemark">*</span> 1:16</a>
 <span class="ft">su familia </span></p></aside>
<aside epub:type='footnote' id="FN6"><p class="f"><a class="notebackref" href="#T22_1"><span class="notemark">*</span> 2:1</a>
 <span class="ft">amor </span></p></aside>
<aside epub:type='footnote' id="FN7"><p class="f"><a class="notebackref" href="#T22_1"><span class="notemark">†</span> 2:1</a>
 <span class="ft">nos pertenece; toaxca, tohuaxca, totlatqui </span></p></aside>
<aside epub:type='footnote' id="FN8"><p class="f"><a class="notebackref" href="#T22_3"><span class="notemark">‡</span> 2:3</a>
 <span class="ft">cosas </span></p></aside>
<aside epub:type='footnote' id="FN9"><p class="f"><a class="notebackref" href="#T22_8"><span class="notemark">§</span> 2:8</a>
 <span class="ft">descendiente </span></p></aside>
<aside epub:type='footnote' id="FN10"><p class="f"><a class="notebackref" href="#T22_11"><span class="notemark">*</span> 2:11</a>
 <span class="ft">muy </span></p></aside>
<aside epub:type='footnote' id="FN11"><p class="f"><a class="notebackref" href="#T22_12"><span class="notemark">†</span> 2:12</a>
 <span class="ft">negaremos </span></p></aside>
<aside epub:type='footnote' id="FN12"><p class="f"><a class="notebackref" href="#T22_13"><span class="notemark">‡</span> 2:13</a>
 <span class="ft">todavía; sanquen </span></p></aside>
<aside epub:type='footnote' id="FN13"><p class="f"><a class="notebackref" href="#T22_14"><span class="notemark">§</span> 2:14</a>
 <span class="ft">nada; coxtla </span></p></aside>
<aside epub:type='footnote' id="FN14"><p class="f"><a class="notebackref" href="#T22_14"><span class="notemark">*</span> 2:14</a>
 <span class="ft">confunden sus mentes </span></p></aside>
<aside epub:type='footnote' id="FN15"><p class="f"><a class="notebackref" href="#T22_20"><span class="notemark">†</span> 2:20</a>
 <span class="ft">madera </span></p></aside>
<aside epub:type='footnote' id="FN16"><p class="f"><a class="notebackref" href="#T22_22"><span class="notemark">‡</span> 2:22</a>
 <span class="ft">deseos de ellos </span></p></aside>
<aside epub:type='footnote' id="FN17"><p class="f"><a class="notebackref" href="#T22_22"><span class="notemark">§</span> 2:22</a>
 <span class="ft">amor </span></p></aside>
<aside epub:type='footnote' id="FN18"><p class="f"><a class="notebackref" href="#T22_25"><span class="notemark">*</span> 2:25</a>
 <span class="ft">humildad </span></p></aside>
<aside epub:type='footnote' id="FN19"><p class="f"><a class="notebackref" href="#T22_25"><span class="notemark">†</span> 2:25</a>
 <span class="ft">esperanza </span></p></aside>
<aside epub:type='footnote' id="FN20"><p class="f"><a class="notebackref" href="#T23_1"><span class="notemark">*</span> 3:1</a>
 <span class="ft">muy </span></p></aside>
<aside epub:type='footnote' id="FN21"><p class="f"><a class="notebackref" href="#T23_2"><span class="notemark">†</span> 3:2</a>
 <span class="ft">nada; coxtla </span></p></aside>
<aside epub:type='footnote' id="FN22"><p class="f"><a class="notebackref" href="#T23_3"><span class="notemark">‡</span> 3:3</a>
 <span class="ft">no les amarán </span></p></aside>
<aside epub:type='footnote' id="FN23"><p class="f"><a class="notebackref" href="#T23_3"><span class="notemark">§</span> 3:3</a>
 <span class="ft">deseos de ellos </span></p></aside>
<aside epub:type='footnote' id="FN24"><p class="f"><a class="notebackref" href="#T23_5"><span class="notemark">*</span> 3:5</a>
 <span class="ft">negarán </span></p></aside>
<aside epub:type='footnote' id="FN25"><p class="f"><a class="notebackref" href="#T23_10-11"><span class="notemark">†</span> 3:10-11</a>
 <span class="ft">persecuciones </span></p></aside>
<aside epub:type='footnote' id="FN26"><p class="f"><a class="notebackref" href="#T24_3"><span class="notemark">*</span> 4:3</a>
 <span class="ft">deseos de ellos </span></p></aside>
<aside epub:type='footnote' id="FN27"><p class="f"><a class="notebackref" href="#T24_4"><span class="notemark">†</span> 4:4</a>
 <span class="ft">cuentos </span></p></aside>
<aside epub:type='footnote' id="FN28"><p class="f"><a class="notebackref" href="#T24_10"><span class="notemark">‡</span> 4:10</a>
 <span class="ft">cosas </span></p></aside>
<aside epub:type='footnote' id="FN29"><p class="f"><a class="notebackref" href="#T24_15"><span class="notemark">§</span> 4:15</a>
 <span class="ft">mucho </span></p></aside>
<aside epub:type='footnote' id="FN30"><p class="f"><a class="notebackref" href="#T24_19"><span class="notemark">*</span> 4:19</a>
 <span class="ft">su familia </span></p></aside>
<aside epub:type='footnote' id="FN31"><p class="f"><a class="notebackref" href="#T24_22"><span class="notemark">†</span> 4:22</a>
 <span class="ft">todos ustedes; nannochti, yemochimej, anochimej, innochimej, emmochimej </span></p></aside>

<hr />
</div>
</div></body></html>
