<!DOCTYPE html>
<html xmlns="http://www.w3.org/1999/xhtml" xmlns:epub="http://www.idpf.org/2007/ops" lang="nhi" dir="ltr">
<head>
<meta charset="UTF-8" />
<link rel="stylesheet" href="epub.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width, height=device-height"/>
<title>In Yancuic Tlahtolsintilil TITO 1</title>
</head>
<body dir='ltr'>
<ul class='tnav'>
<li><a href='index.xhtml'>TITO</a></li>
</ul><ul class='tnav'><li><a href='TIT.xhtml#TT1_0'>1</a></li>
<li><a href='TIT.xhtml#TT2_0'>2</a></li>
<li><a href='TIT.xhtml#TT3_0'>3</a></li>
</ul>

<div class='main' id='TT0_0'>

<div class='mt2'>Niamatlahcuilol in teotlatitlantli Pablo tlen oquihcuiluilih in </div>
<div class='mt'>Tito  </div>
<div class='psalmlabel' id='TT1_0'> 1</div>
<div class='s'>In teotlatitlantli Pablo ictlahcuiluilia in Tito </div>
<div class='p'>

<span class="verse" id="TT1_1">1&#160;</span>Neh Pablo, itiquitcatzin Dios, uan itlatitlancau Jesucristo. Onsilih non tiquitl inquinmachtis naquin Dios oquinpihpin macniltocacan in tlahtol tlen cualica temaquixtilistli, uan inquinmachtis in tlen milauac tlen techmachtia quenih ittlacachiuasqueh Dios. </div>
<div class='m'>
<span class="verse" id="TT1_2">2&#160;</span>Inquinmatiltia in nichialis den yolilis tlen ica in sintitl nochipa tlen Dios, naquin amo queman istlacati, desde ipeuyan nochi omoyectencautzinoh techonmactis. </div>
<div class='m'>
<span class="verse" id="TT1_3">3&#160;</span>Uan axan yoehcoc non tonal ihcuac Yehuatzin techonmactia non yolilistli ica in tlahtol tlen cualica temaquixtilistli tlen Yehuatzin Dios toTemaquixtihcatzin onechmactih mantematilti. </div>
<div class='m'>
<span class="verse" id="TT1_4">4&#160;</span>Nin amatl inmitzonihcuiluilia touatzin, Tito, naquin tonpoui quemeh milauac tonnoconeu itich in tlaniltoquilistli tlen itsepanpiah. In toTahtzin Dios uan in toTecotzin Cristo Jesús, toTemaquixtihcatzin, mamitzonpialican tetlasohitalistli, [mamitzonicnomatican,] uan ninseuilitzin mai mouantzin. </div>
<div class='s'>Quenih moniqui isqui ninchiualis nintlayacancauan in tlaniltocanih </div>
<div class='p'>
<span class="verse" id="TT1_5">5&#160;</span>Onmitzoncau Creta xontlayectlali itich tlen oc poliui, uan ixquimonpihpina uan ixquimontlali intlayacancauan in tlaniltocanih itich sehse altipetl, ohcon quen onmitzonnauatih. </div>
<div class='m'>
<span class="verse" id="TT1_6">6&#160;</span>Naquin isqui intlayacancau in tlaniltocanih amo icnamiqui icpias itlah tlen uilis quixteneuilisqueh. San se isiuau macpia, uan niconeuan maican tlaniltocanih naquin amo maquimihihtocan san queyasaso ninimih noso amo tlatlacamatinih. </div>
<div class='m'>
<span class="verse" id="TT1_7">7&#160;</span>Pues moniqui naquin intepixcau in tlaniltocanih amo icpias itlah tlen uilis quixteneuilisqueh, pues yehua naquin Dios oquicau matlachixto itich tlen iaxcatzin. Amo mamoueyiniqui, amo sa macualanto, amo tlauanqui, amo mai tlapeualtani ica ixnamictli, uan amo mactlasohtla ictlanis tomin san queyasaso. </div>
<div class='m'>
<span class="verse" id="TT1_8">8&#160;</span>Yehyeh maquinyecsili in cahcalaquinih, mactlasohtla tlen yec, mamoyecyolui itich tlen icchiua, macchiua tlen cuali, mamotemacti simi inauactzinco Dios, macmati motzacuilis iixcoyan. </div>
<div class='m'>
<span class="verse" id="TT1_9">9&#160;</span>Nitlamachtilis mamotlachicauili itich in tlahtol tlen milauac tlen ocmachtihqueh, ohcon uilis quinyolchicauas ocsiquin ica in chipauac tlamachtilistli, uan ica quinyolcuipas tlen ictlahtolixnamiquih. </div>
<div class='p'>
<span class="verse" id="TT1_10">10&#160;</span>Pues cateh miqueh naquin teixnamiquih, nintlamachtilis san tlensa xoxohyotl uan tlacahcayauah, ocachi ohcon tlamachtiah yeh naquin quihtouah in tlaniltocanih amo judíos moniqui mamojudiohnescayotican. </div>
<div class='m'>
<span class="verse" id="TT1_11">11&#160;</span>Yehuan moniqui sequincamatzacuas, nic mahsic quintlapololtihtinimih in calihticten ica tlamachtilis tlen amo icnamiqui, uan ohcon tlamachtiah san yeh nic icniquih motomintisqueh. </div>
<div class='p'>
<span class="verse" id="TT1_12">12&#160;</span>Se inueyitlamachtihcau tlen poui ompa Creta, oquihtoh: “In tlacameh tlen pouih nican Creta nochipa istlacatih, yehuan quemeh tlahpialten amo cualimeh, uan xihxicuinten tlatziuqueh.” </div>
<div class='m'>
<span class="verse" id="TT1_13">13&#160;</span>Nin tlen inca omihtoh, yeh milauac. Ica non, ixquimonchicaucanauati mamocauacan san itich in tlen milauac tlamachtilis, </div>
<div class='m'>
<span class="verse" id="TT1_14">14&#160;</span>uan amo maquinniltocacan in tlanonotzten judíos tlen ictenonotzah queh oisquiah itlah milauac, dion amo mactlacamatican nintlanauatil in tlacameh tlen moxilouah iccauah in tlen milauac. </div>
<div class='p'>
<span class="verse" id="TT1_15">15&#160;</span>Innauac naquin yolchipauaqueh, nochi chipauac; pero innauac naquin yolpitzotiqueh, naquin amo tlaniltocah, amitlah chipauac, pues hasta nintlayoluil uan ninyolihtic yoihtlacau. </div>
<div class='m'>
<span class="verse" id="TT1_16">16&#160;</span>Quihtouah quixmatih Dios, uan yeh ica ninchiualis mota nic amo milauac. Temohtih amo cualimeh, teixnamiquinih, uan dion se cuali chiualistli amo uilih icchiuah.  </div>
<div class='psalmlabel' id='TT2_0'> 2</div>
<div class='s'>Tlen chipauac tlamachtilistli </div>
<div class='p'>
<span class="verse" id="TT2_1">1&#160;</span>Pero touatzin xontlamachti quemeh quihtoua in chipauac tlamachtilistli. </div>
<div class='m'>
<span class="verse" id="TT2_2">2&#160;</span>Ixquimonmachti in tetahtzitzin macmatican mamotzacuilican, maninimican yec para quintlepanitasqueh, mamoyecyoluican itich tlen icchiuah, maican yec itich in tlaniltoquilistli, itich in tetlasohtlalistli uan macpiacan tepacahyouilistli. </div>
<div class='m'>
<span class="verse" id="TT2_3">3&#160;</span>Sannoiuqui naquin tenantzitzin ixquimonmachti maninimican itich tlen cuali, amo maican tepahpantanih, dion tlauananih, yeh mactemachtican tlen cuali. </div>
<div class='m'>
<span class="verse" id="TT2_4">4&#160;</span>In tenantzitzin maquinmachtican in ichpochsiuameh mactlasohtlacan nintlauical uan ninconeuan, </div>
<div class='m'>
<span class="verse" id="TT2_5">5&#160;</span>maican yectlalnamiquilisehqueh, uan maican yolchipauaqueh, cuali macyequitacan nincalihtic, maican cualmeh coconeh, mactlacamatican nintlauical; tla ohcon icchiuah naquin amo tlaniltocah amo pitzotic icteneuasqueh nitlahtoltzin Dios. </div>
<div class='p'>
<span class="verse" id="TT2_6">6&#160;</span>Noiuqui ixquimonnauati in telpocameh maican yectlalnamiquilisehqueh. </div>
<div class='m'>
<span class="verse" id="TT2_7">7&#160;</span>Touatzin ica mocualichiualis ixquimonmachti quenih moniqui yec ninimisqueh. Ihcuac itquimonmachtis, ixquimonmachti ica moyolo chipauac, amo ica ixtlaniquilis. </div>
<div class='m'>
<span class="verse" id="TT2_8">8&#160;</span>Uan motlamachtilis mai chipauac, para amacah maquihihto. Ohcon naquin namechonixnamiqui mapinaua, uan amo mauili maquihto itlah amo cuali de namehuan. </div>
<div class='p'>
<span class="verse" id="TT2_9">9&#160;</span>Ixquimonnahnauati naquin cateh temac queh esclavos maquintlacamatican itich nochi nintecouan, maquinyequitacan uan amo matlanananquilican. </div>
<div class='m'>
<span class="verse" id="TT2_10">10&#160;</span>Amo maquintlachtiquilican, yehyeh itich nochi impal mauili mamoyolchicauacan, uan ohcon itich nochi ninchiualis maquitacan quen mouistic nitlamachtilis in Dios toTemaquixtihcatzin. </div>
<div class='p'>
<span class="verse" id="TT2_11">11&#160;</span>Pues nitetlasohitalitzin Dios tlen cualica temaquixtilis inauac nochi in tlalticpactlacameh yomonextih. </div>
<div class='m'>
<span class="verse" id="TT2_12">12&#160;</span>Techitaltia matcauacan tlen amo cuali uan in tlaniquilistli tlen amo yec, uan techmachtia quenih matchanchiuacan itich nin tlalticpactli: matmoyecyoluican itich tlen itchiuah, matchiuacan tlen yec, uan chipauac mai in toninimilis, </div>
<div class='m'>
<span class="verse" id="TT2_13">13&#160;</span>uan ohcon matchixtocan necah tlateochiualtonal ihcuac monextis ica nimouisticchipaucatlanetzin in toTemaquixtihcatzin Jesucristo, naquin toDios Ueyihcatzintli. </div>
<div class='m'>
<span class="verse" id="TT2_14">14&#160;</span>Yehuatzin inohmah omotemactihtzinoh topampa, uan ohcon otechontlaxtlau uan otechquixtih imac nochi tlen amo cuali, uan ohcon otechonyolohchipau para matican tiaxcatzitzin Yehuatzin, uan ica nochi in totlaniquilis matmochicauacan itchiuasqueh tlen cuali. </div>
<div class='p'>
<span class="verse" id="TT2_15">15&#160;</span>Yehua nin ixquimonmachti in tocniuan, uan ixquimonyoleua. Amo ixconixmouili itquimonchicaucanotzas tla amo yec ninchiualis. ¡Amaquin mamitzonita queh amotlen mopatiu!  </div>
<div class='psalmlabel' id='TT3_0'> 3</div>
<div class='s'>Quenih moniqui isqui ninchiualis in tlaniltocanih </div>
<div class='p'>
<span class="verse" id="TT3_1">1&#160;</span>Ixquimonilnamicti in tlaniltocanih maquinyeccaquican in cuahcual tiquiuahqueh uan nocsiquin tiquiuahqueh. Maquintlacamatican uan nochipa macpiacan in tlaniquilis icchiuasqueh nochi cuali chiualis. </div>
<div class='m'>
<span class="verse" id="TT3_2">2&#160;</span>Amo pitzotic mateteneuacan, amo macpeualtican ixnamictli, yehyeh maican cualmeh coconeh, nochipa maican tlepanten innauac nochtin tocniuan. </div>
<div class='p'>
<span class="verse" id="TT3_3">3&#160;</span>Porque tehuan achtoh sannoiuqui amono otmoyecyoluayah, amo ittlatlacamatinih otcatcah, otixpoliutoyah. Otihilpitoyah itich tlensa pitzotictlaniquilis, uan otmopaquilismacayah itich tlen pitzotic. Otchanchiuayah itich tlen amo cuali uan nixicolistli. Otechcocolayah uan ottecocolayah. </div>
<div class='m'>
<span class="verse" id="TT3_4">4&#160;</span>Pero ihcuac in Dios toTemaquixtihcatzin oconnextih niteicnoitalitzin uan nitetlasohtlalitzin innauac in tlalticpactlacameh, </div>
<div class='m'>
<span class="verse" id="TT3_5">5&#160;</span>otechonmaquixtih, amo nic itlah cuali chiualistli otchiuqueh, tla yeh yeh nic otechonicnomat, uan otechonmactih yancuicyolilistli nic otechonpacac den totlahtlacol uan otechonmactih yancuic tlanimilil ica in Espíritu Santo. </div>
<div class='m'>
<span class="verse" id="TT3_6">6&#160;</span>Dios otechoualmactih tlailiuis mic niEspíritu Santo, ica tlen Jesucristo toTemaquixtihcatzin ocmochiuilihtzinoh. </div>
<div class='m'>
<span class="verse" id="TT3_7">7&#160;</span>Uan nic axan ica niteicnoitalitzin yotechonsilih queh oisquia amo ittlahtlacolehqueh, yotechaxcatih in yolilistli tlen ica in sintitl nochipa, tlen axan itchixtoqueh. </div>
<div class='p'>
<span class="verse" id="TT3_8">8&#160;</span>Nicancah tlahtol milauac, uan nochi nin tlen yonmitzoniluih ixquimonilnamictihto simi, ohcon naquin yotlaniltocaqueh inauactzinco Dios motemactisqueh icchiuasqueh cuali chiualistli. Nochi nin yehua tlen tlamatlani, uan yehua tlen cuali para nochtin. </div>
<div class='m'>
<span class="verse" id="TT3_9">9&#160;</span>Tlen quemah, touatzin xonmihcuani amo xoncalaqui itich tlahtolixnamiquilistli tlen xoxohyotl, xonmihcuani den tlanonotzten tlen icyohyoluiah ica in toyauehcautahuan, amo xonninintinimi itich ixnamictli, dion xonmotlahtolixnamiqui iuan naquin motlachicauiliah itich nitlanauatil Moisés. Nochi non tlahtolixnamiquilis san nencah uan amotlen tematlani. </div>
<div class='p'>
<span class="verse" id="TT3_10">10&#160;</span>Naquin quinxixinia in tlaniltocanih, ixcontlacaualti sipa noso opa, uan tla amo tlacaqui, ixconquihquixti. </div>
<div class='m'>
<span class="verse" id="TT3_11">11&#160;</span>Pues yec itconmati, naquin ohcon tlaxixinia, non tlacatl yomihtlacoh uan tlahtlacoua, uan ica nitlahtlacol yocmotemolih nitlatzacuiltil. </div>
<div class='s'>Pablo ictlaminahnauatia in Tito </div>
<div class='p'>
<span class="verse" id="TT3_12">12&#160;</span>Inmitzontitlanilis in Artemas, noso tlamo yen Tíquico, uan ihcuac ahsis semeh yehuan, touatzin niman ixnechonahsiqui Nicópolis, ompa yonyoluih nisqui ihcuac tlasiseyacatlah. </div>
<div class='m'>
<span class="verse" id="TT3_13">13&#160;</span>In Zenas, tlaixmatqui itich in tlanauatil, uan in Apolos, ixquimonmacti nochi tlen moniqui, uan ohcon amitlah maquinpolo itich in ohtli. </div>
<div class='m'>
<span class="verse" id="TT3_14">14&#160;</span>Ohcon naquin touan pouih matlasalocan mamotemacacan icchiuasqueh cuali chiualistli ihcuac moniquis icmatlanisqueh acah. Tla ohcon icchiuah, ninyolilis amo isqui sannencah. </div>
<div class='p'>
<span class="verse" id="TT3_15">15&#160;</span>Mitzontlahpalouah nochtin aquihqueh nouan cateh. Ixtechimontlahpaluili nochtin in tocniuan tlaniltocanih naquin techyequitah. Nitetlasohitalitzin in toTahtzin Dios mai iuan nochtin namehuantzitzin. [Amén.]</div><div class="footnote">
<hr />
</div>
</div></body></html>
