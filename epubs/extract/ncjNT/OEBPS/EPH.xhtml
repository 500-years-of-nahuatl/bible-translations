<!DOCTYPE html>
<html xmlns="http://www.w3.org/1999/xhtml" xmlns:epub="http://www.idpf.org/2007/ops" lang="ncj" dir="ltr">
<head>
<meta charset="UTF-8" />
<link rel="stylesheet" href="epub.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width, height=device-height"/>
<title>In yancuic mononotzalistli ica Totecohtzin Jesucristo EFESIOS 1</title>
</head>
<body dir='ltr'>
<ul class='tnav'>
<li><a href='index.xhtml'>EFESIOS</a></li>
</ul><ul class='tnav'><li><a href='EPH.xhtml#EP1_0'>1</a></li>
<li><a href='EPH.xhtml#EP2_0'>2</a></li>
<li><a href='EPH.xhtml#EP3_0'>3</a></li>
<li><a href='EPH.xhtml#EP4_0'>4</a></li>
<li><a href='EPH.xhtml#EP5_0'>5</a></li>
<li><a href='EPH.xhtml#EP6_0'>6</a></li>
</ul>

<div class='main' id='EP0_0'>

<div class='mt'>ITLAHCUILOLAMATZIN IN TETIOTLATITLANIL PABLO TLEN OQUINIHCUILUI IN TLANELTOCANIMEN EFESIOHTECOS  </div>
<div class='psalmlabel' id='EP1_0'> 1</div>
<div class='p'>

<span class="verse" id="EP1_1">1&#160;</span>Nehhua Pablo nitetiotlatitlanil in Jesucristo ica itlanequilistzin Dios. Niquihcuilohua inin amatl ica in aquin teneltocahque in Cristo Jesús nepa ipan in altepetl Efeso. 
<span class="verse" id="EP1_2">2&#160;</span>Dios Tohueyitahtzin huan Totecohtzin Jesucristo mamechtiochihuacan huan ijcon ayacmo tlen mamechmohsihui. </div>
<div class='s'>Tlatiochihualisten den Itiotonaltzin Cristo </div>
<div class='p'>
<span class="verse" id="EP1_3">3&#160;</span>Matitemahuestilican in Dios Tetahtzin Totecohtzin Jesucristo. Yehhuatzin techtiochihualotoc ica nochin tlatiochihualisten den neluicac quen otimosetilihque tehuan Cristo. 
<span class="verse" id="EP1_4">4&#160;</span>Huan ijcon otechtlapehpeniloc ipan Cristo achto de ihcuac opeu in tlalticpactli, ic tiyesque teixpa in Yehhuatzin. Techsecnintlalilohtoc quen tiyolchipahuaque huan ayacuel techtlahtlacoltisque. 
<span class="verse" id="EP1_5">5&#160;</span>Ica tetlasohtlalis otechtlaliloc ic techselisque quen titepiluan ica tlen otechchihuililoc in Jesucristo, quen oquimonequilti de achto. 
<span class="verse" id="EP1_6">6&#160;</span>Ic inon nochipa titemahuestiliyahque in Dios quen toca otlocoyaloc huan ic inon otechtiochihualoc ic otimosetilihque tehuan in Itlasohconetzin. 
<span class="verse" id="EP1_7">7&#160;</span>Tequin otechtlasohtlaloc in Dios huan ica inon Iconetzin otechmaquixtiloc ic omicohuac, huan otechtlapohpoluiloc ica totlahtlacoluan. 
<span class="verse" id="EP1_8">8&#160;</span>Dios miyacpa otechnextililoc in tetlasohtlalis, quen techmacalotoc nochin tlanehnehuilistli huan tlamachilistli. 
<span class="verse" id="EP1_9">9&#160;</span>Huan otechcahuililoc matiquixmatican in tlen otlatiutoya. Yeh in tetlahtol ica tlen otechualtitlaniloc in Cristo, quen oquimonequilti de achto. 
<span class="verse" id="EP1_10">10&#160;</span>Ic inon tetlahtol, tel, in tlen omihto mochihuas tlamelajcan queman ahsis itonal. Dios quinsetililos temajco in Cristo nochin tlen oncan neluicac huan tlalticpac. </div>
<div class='p'>
<span class="verse" id="EP1_11">11&#160;</span>Ic otimosetilihque tehuan in Cristo, Dios otechtlapehpeniloc tehhuan judeahtecos de achto ic maticselican in tlen tohuaxca, in tlen Yehhuatzin techmacalos. Huan nochin inin ijcon quen omotemacaloc mochihuas in Dios, aquin mochihua nochin tlen Yehhuatzin monequi. 
<span class="verse" id="EP1_12">12&#160;</span>Tehhuan tijudeahtecos otitechixticatcahque in Cristo ihcuac ayamo hualuilohua. Ijcon omonec in Dios maquichihuacan cuenta in oc sequinten ica tlen omochiuticatca ic timochihuasque titeconehuan huan ijcon matitemahuestilican. 
<span class="verse" id="EP1_13">13&#160;</span>Huan namehhuan ahmo judeahtecos noyojqui onanmosetilihque tehuan Cristo ihcuac onanquicajque itlahtoltzin, huan onanteneltocaque Yehhuatzin. Huan quen omihto in Dios, otechmacaloc Itiotonaltzin maticyecmatican quen titehuaxcahuan. 
<span class="verse" id="EP1_14">14&#160;</span>In Itiotonaltzin yeh in ixmatcayotl ic ticselisque totetlocolil. Huan quen yiticpiyahque inon Itiotonaltzin, ticmatihque nele ticselisque nochin inon totetlocolil. Huan ic inon otitemahuestilihque ica tlen otechchihuiloc. </div>
<div class='s'>In Pablo tetlatlautiya in Dios maquintlamatiltilo in tlaneltocanimen </div>
<div class='p'>
<span class="verse" id="EP1_15">15&#160;</span>Nicactoc quen onanteneltocaque ican Totecohtzin Jesús huan quen nanquintlasohtlahque nochin aquin tehuaxcahuan in Dios. 
<span class="verse" id="EP1_16">16&#160;</span>Ic inon nochipa nitetlasohcamati ica namehhuan queman namechilnamiqui ic nimoyolmachtiya. 
<span class="verse" id="EP1_17">17&#160;</span>Namechtlaihtlaniya teixpa in Dios Tetahtzin tlamelajcan Totecohtzin Jesucristo, mamechmacalo tetlanehnehuilis in Itiotonaltzin ic xicnehnehuilican aquin Yehhuatzin huan xiteixmatican yec. 
<span class="verse" id="EP1_18">18&#160;</span>Namechtlaihtlaniya mamechmacalo in tlanehnehuilistli ic xicmatican quen tequin cualtzin namotetlocolil in tlen nanquiyolchixticaten quen yomechtequiutilo. 
<span class="verse" id="EP1_19">19&#160;</span>Huan noyojqui namechtlaihtlaniya xicmatican quen miyac huan niyan tlatamachiutli in ichicahualistzin in tlen tequitis totech ic ticneltocasque itlahtoltzin. 
<span class="verse" id="EP1_20">20&#160;</span>Inin chicahualistli, yeh in tlen Dios oquimonextili ihcuac oteihxitiloc in Cristo den mijcamen huan ic inon oquitlaliloc teyejcan ompa neluicac. 
<span class="verse" id="EP1_21">21&#160;</span>Yehhuatzin in Cristo otemacaloc Dios inon tequihuahyotl huan chicahualistli huan maquintlacamatiltilo nochin ángeles huan yehyecamen tlen catehque, ahmo san axan in tlahmo noyojqui ihcuac quinselilos tetlatilanal. 
<span class="verse" id="EP1_22">22&#160;</span>Nochin oquicalactiloc temajco in Cristo huan otetlaliloc inon Cristo quen tequihua ipan nochin tetiotlayehualoltzin. 
<span class="verse" id="EP1_23">23&#160;</span>In itiotlayehualoltzin, yehhua itlacayotzin in Cristo huan monextiya in techicahualis Yehhuatzin.  </div>
<div class='psalmlabel' id='EP2_0'> 2</div>
<div class='s'>Otechmaquixtiloc in Dios ica tetlasohtlalis </div>
<div class='p'>
<span class="verse" id="EP2_1">1&#160;</span>Huan namehhuan san quen quihtohuahque onanmictoyahque ica namotlahtlacol. 
<span class="verse" id="EP2_2">2&#160;</span>Huan ijcon onannemiyayahque ica tlamachilisten den tlalticpac tlacamen tlen nele itlamachilis in ahmo cuali tlacatl aquin quinyolchicahua yehhuan in aquin ahmo tetlacamatihque in Dios. 
<span class="verse" id="EP2_3">3&#160;</span>Noyojqui ijcon otinemiyayahque tehhuan tijudeahtecos sequin tonalten. Oticchihuayayahque san tlen quen oticnejque ipan tonemilis, quen otechyoltilan in achto totlanehnehuilis. Huan ic inon tequin techtlapanoltinihque in Dios, ijcon quen in oc sequinten. 
<span class="verse" id="EP2_4-5">4-5&#160;</span>Huan molui otlocoyaloc in Dios huan tequin otechtlasohtlaloc tinochten huan otechtlapohpoluiloc, hasta otechmacaloc nemilistli tehuan in Cristo, masque quen quihtohuahque timictoque ica totlahtlacoluan. Huan ica tetlasohtlalis Dios namehhuan nanmaquistoque. 
<span class="verse" id="EP2_6">6&#160;</span>Huan quen Dios oteihxitiloc in Cristo ihcuac oquitlaniloc ica in miquilistli, ijcon otechihxitiloc den miquilistli ica tlen achto totlanehnehuilis. Huan omoyectlali quen matinemican quen titeconehuan ipan tetlatilanal. 
<span class="verse" id="EP2_7">7&#160;</span>Ijcon omochiu in Dios maquinehnehuilican nochipa quen tequin otechtlasohtlaloc huan quen otechuelitaloc tepampa Cristo Jesús. 
<span class="verse" id="EP2_8">8&#160;</span>Huan quen omechtlasohtlaloc in Dios, ic inon omechmaquixtiloc ihcuac onanteneltocaque. Inin tlamaquixtilistli ahmo namehhuan onanquitlanque, in tlahmo omechtlocoliloc Yehhuatzin in Dios. Huan mechcahuililo xiteneltocacan. Ic inon nochin totlamaquixtilis tetlocolil in Dios. 
<span class="verse" id="EP2_9">9&#160;</span>Ahhuel ticchihuasque itlahtlen cuali matictlahtlanican huan ijcon niyan aquin cuali mohueyilis. 
<span class="verse" id="EP2_10">10&#160;</span>Dios otechsechihualoc tehuan Cristo, huan ic inon otechtlaliloc maticchihuacan nochipa tlen cuali tequitl. Huan Yehhuantzin omihto yihuehcau, ma ijcon ticchiutiyecan. </div>
<div class='s'>In Cristo otechpalehuiloc ica in tlen otechmohsihuiyaya </div>
<div class='p'>
<span class="verse" id="EP2_11">11&#160;</span>Ijcon tel, xiquilnamiquican quen ahmo onantlacatque judeahtecos. Inohque judeahtecos quitlaliyahque inon ixmatcayotl ipan itlacayo huan quihtohuahque ijcon quinselilos in Dios. Huan quihtohuahque in tlahmo quipiya seya inon ixmatcayotl, ahmo quiselilos in Dios. 
<span class="verse" id="EP2_12">12&#160;</span>Huan ipan inon tonalten namehhuan ayamo onanteneltocaque in Cristo, huan nanmosecnintlalihtoque den tlacamen Israel, quihtosnequi in judeahtecos. Huan ahmo nanteixmautoque in tlen mihtohtoc in Dios ica inon tlacamen. San onancatcahque ipan inin tlalticpactli huan ahmo nanquixmautoque in Dios huan niyan ahmo tlen nanquichiyahque. 
<span class="verse" id="EP2_13">13&#160;</span>Axan tel, namehhuan omechsechihualoc tehuan in Cristo Jesús, huan masque ic achto huehca onancatcahque den Dios, axan omechpacholoc ihcuac omicohuac in Cristo namopampa. 
<span class="verse" id="EP2_14">14&#160;</span>In Cristo Yehhuatzin otechyoltlaliloc. Yehhuatzin otechsetililoc ipan se itiotlayehualoltzin, tehhuanten judeahtecos huan namehhuan in aquin ahmo. Otechquixtililoc in itlanahuatil judeahteco tlen otechxelohtoya quen se tepamitl. 
<span class="verse" id="EP2_15">15&#160;</span>Ihcuac omicohuac in Cristo, ic inin omotlamiltilihque inon intlanahuatil huan omosetilihque in ome tlayehualolten ipan se yancuic tlayehualoli. Huan ijcon otechyoltlaliloc. 
<span class="verse" id="EP2_16">16&#160;</span>Noyojqui ocatca necocolilistli tehuan in Dios huan in tlacamen, in judeahtecos huan in aquin ahmo. Omotemacaloc ic micohuas ipan in cruz in Cristo huan ijcon omotlamilti inon necocolilistli. Ijcon otechyoltlaliloc tehuan in Dios. </div>
<div class='p'>
<span class="verse" id="EP2_17">17&#160;</span>Ohualuilohuac in Cristo huan otechnahuatiloc: “Onictlan huan oniquixti in tlen omechmohsihuiyaya, namehhuan judeahtecos huan namehhuan aquin ahmo.” 
<span class="verse" id="EP2_18">18&#160;</span>Huan axan tinochten, masque in judeahtecos noso ahmo, techpalehuilos in Itiotonaltzin Dios ic timopachosque inahuactzin Tohueyitahtzin ica tlen otechchihuililoc in Cristo. 
<span class="verse" id="EP2_19">19&#160;</span>Ic inon, namehhuan aquin ahmo judeahtecos ayacmo nansentlapalchanimen teixpa in Dios, in tlahmo nanchanimen ijcon quen nochten aquin tehuaxca in Dios. Ijcon quen techanihcahuan in Dios. 
<span class="verse" id="EP2_20">20&#160;</span>Namehhuan nanmotlalihtoque ipan ipehualoca tlen oquitecpanque in tetiotlatitlaniluan huan in tetlayolchicaucahuan. Huan Jesucristo, Yehhuatzin quen achto tetl den ipehualoca. 
<span class="verse" id="EP2_21">21&#160;</span>Nochin inin cali mahcoctiu huan yec tlatecpantli ipan inon ipehualoca, quihtosnequi Yehhuatzin in Cristo. Huan ijcon yes se itiotlayehualoltzin tlamelajcan mosetilihtoque tehuan Totecohtzin. 
<span class="verse" id="EP2_22">22&#160;</span>Ijcon noyojqui namehhuan efesiohtecos inuan nochin in oc sequinten tlaneltocanimen omechsetililoc ica in Itiotonaltzin Cristo. Huan ijcon nancaten san se itiotlayehualoltzin ipan tlen mocahualos in Dios ica inon Itiotonaltzin.  </div>
<div class='psalmlabel' id='EP3_0'> 3</div>
<div class='s'>In Pablo oquitequiutiloc maquinonotza in itlahtoltzin in aquin ahmo judeahtecos </div>
<div class='p'>
<span class="verse" id="EP3_1">1&#160;</span>Nehhua Pablo nitzactoc tleca onamechnonotz ica in itlahtoltzin Cristo. 
<span class="verse" id="EP3_2">2&#160;</span>Yinanquimatihque quen onechuelitaloc in Dios. Yeh in ic onechcahuililoc manamechnonotza in itlahtoltzin. 
<span class="verse" id="EP3_3">3&#160;</span>Nehhua in achto aquin onechnextililoc in Dios inon hueyi tlahtoli tlen otlatiutoya. Quihtosnequi quen mechmaquixtilos namehhuan in aquin ahmo judeahtecos, yonamechihcuilui chihton. 
<span class="verse" id="EP3_4">4&#160;</span>Ihcuac nanquipohuasque noamau, nanquichihuasque cuenta quen yec nicnehnehuiliya inin hueyi tlahtoli ica Cristo tlen achto otlatiutoya. 
<span class="verse" id="EP3_5">5&#160;</span>Ipan in tonalten yihuehcau in Dios ahmo oquinnextililoc tetlacahuan inon hueyi tlahtoli. Axan yoquinextililoc in Itiotonaltzin in tetiotlatitlaniluan huan in tetlayolchicaucahuan, aquin omotlapehpenihque in Dios. 
<span class="verse" id="EP3_6">6&#160;</span>Huan inon hueyi tlahtoli quihtohua namehhuan aquin ahmo judeahtecos nanquiselisque in namotetlocolil ijcon quen in judeahtecos. Huan ijcon in ome ololten omosechiuque ipan in itiotlayehualoltzin ijcon quen oquinmaquixtiloc nochin aquin oteneltocaque in Cristo Jesús. </div>
<div class='p'>
<span class="verse" id="EP3_7">7&#160;</span>Huan ica inon hueyi tlahtoli onechcahuililoc manitlanonotza. Huan onechmacaloc in techicahualis manicyecchihua. 
<span class="verse" id="EP3_8">8&#160;</span>Masque ocachi ahmo tlen noquisca quen nochin aquin tehuaxca in Dios, onechtlapehpeniloc maniquinnonotzas in aquin ahmo judeahtecos ica nochin tlen cualtzin quintlocolilos in aquin teneltocas. 
<span class="verse" id="EP3_9">9&#160;</span>Huan onechtequiutiloc maniquinmachti maquinehnehuilican nochin tlacamen quen Dios quinsecnintlalilos in aquin judeahtecos huan in aquin ahmo. Huan quinmaquixtilos ic teneltocasque in Cristo Jesús ijcon quen omonec in Dios in aquin oquiyolitiloc nochin tlen oncan. 
<span class="verse" id="EP3_10">10&#160;</span>Huan ijcon omochiu, ic maquichihuacan cuenta inon ángeles den neluicac quen molui tlamatilo in Dios. Ijcon quichihuasque cuenta ihcuac quitasque quen omosentlalihque nochten ipan se itiotlayehualoltzin. 
<span class="verse" id="EP3_11">11&#160;</span>Ijcon omochiu Dios quen omotemacaloc mochihchihua den achto, huan ic inon ocualtitlaniloc tlalticpac Totecohtzin Jesucristo. 
<span class="verse" id="EP3_12">12&#160;</span>Quen omotemactilo Yehhuatzin ica totlahtlacol, ayacmo timomoutiyahque ic timopachosque tenahuac in Dios. Quen titeneltocahque in Cristo, ayacmo oncan moucayotl. 
<span class="verse" id="EP3_13">13&#160;</span>Ic inin, namechtlatlautiya ahmo ximoxihxicocan ica tlen nehhua nitlapanohtica namopampa. Xicnehnehuilican quen ijcon namocan nitlachiya. </div>
<div class='s'>In tetlasohtlalis in Cristo </div>
<div class='p'>
<span class="verse" id="EP3_14-15">14-15&#160;</span>Ihcuac niquilnamiqui quen tequin otechtlasohtlaloc in Dios, ic inon nimotlancuaquetza nitemahuestiliya in Tetahtzin Totecohtzin aquin techmochihuilo techanihcahuan, masque nepa neluicac noso nican tlalticpac ticaten. 
<span class="verse" id="EP3_16">16&#160;</span>Quen Tohueyitahtzin molui rico nimotlaihtlaniya mamechchicahualo ipan namotlanehnehuilis yancuic ica ichicahualistzin in Itiotonaltzin. 
<span class="verse" id="EP3_17">17&#160;</span>Huan ocachi nimotlaihtlaniya xquilnamiquican nochipa quen namohuan mocahualo in Cristo ihcuac nanteneltocahque. Huan ijcon mamechchicahualo ica namotlasohtlalis. 
<span class="verse" id="EP3_18">18&#160;</span>Huan ijcon xicnehnehuilican namehhuan inuan nochin tlaneltocanimen quen molui hueyi huan tequin chicahuac tetlasohtlalis in Cristo. 
<span class="verse" id="EP3_19">19&#160;</span>Huan tiquixmatihque quen techtlasohtlahque masque ahhuel ticyequixmatihque inon. Ijcon cuali nanquiselisque nochin tlen cuali mechmacalos Yehhuatzin. 
<span class="verse" id="EP3_20">20&#160;</span>Huan matitemahuestilican in Dios aquin mopiya in hueyi techicahualis huan cuali mochihua nochin. Ica inin techicahualis techtequiutilo, huan ic inon cuali ticchihuasque molui miyac ocachi den tlen ticnehnehuiliyahque. </div>
<div class='p'>
<span class="verse" id="EP3_21">21&#160;</span>Huan ica tlen omoyectlali, nochipa matemahuestilican nochin tlen ca. Quihtosnequi in tlen omochiu in Cristo, ihcuac omosentlalihque in tlacamen ipan se itiotlayehualoltzin.  </div>
<div class='psalmlabel' id='EP4_0'> 4</div>
<div class='s'>Otechsetililoc ica Itiotonaltzin Dios </div>
<div class='p'>
<span class="verse" id="EP4_1">1&#160;</span>Nehhua nitzactoc quen onitetlacamat Totecohtzin ica tetequiu. Huan ic inon namechtlatlautiya namehhuan noyojqui xitetlacamatican huan xinemican quen quinamiquis in aquin tetlapehpenil in Dios, quen nele namehhuan nancaten. 
<span class="verse" id="EP4_2">2&#160;</span>Ahmo ximohueyilican huan ximocahuacan tlamach. Ximotlasohtlacan huan ijcon ximotlapohpoluican se huan oc seya, masque molui mocualantiyahque ica itlahtlen. 
<span class="verse" id="EP4_3">3&#160;</span>Ahmo xiquilcahuacan quen nanmosetilihtoque ica techicahualis in Itiotonaltzin Dios, huan ximoyoltlalican se huan oc seya. 
<span class="verse" id="EP4_4">4&#160;</span>Oncan san se itiotlayehualoltzin, huan oncan san se Itiotonaltzin Dios. Huan techmaquixtilotoc matimochixtiyecan ica san se totetlocolil. 
<span class="verse" id="EP4_5">5&#160;</span>Oncan san se Totecohtzin huan san se yancuic tlanehnehuilistli maticneltocacan. Huan otechcuatequiloc san ica se tlahtoli. 
<span class="verse" id="EP4_6">6&#160;</span>Huan ilohuac san se Dios huan Yehhuatzin Tohueyitahtzin ica tinochten. Tinochten temajco Yehhuatzin huan techtequiutilo tinochten huan mocahualo tohuan tinochten. </div>
<div class='p'>
<span class="verse" id="EP4_7">7&#160;</span>Huan cada seya ticpiyahque oc se sehsen totiotlamatilis, quen techmacalotoc in Cristo. 
<span class="verse" id="EP4_8">8&#160;</span>Quen mihtohua in Dios ipan in Itlahcuiloltzin: </div>
<div class='q'>Ihcuac in Cristo otlehcoloc neluicac, omohuicaqui in presos. </div>
<div class='q'>Huan omomacaqui in tlacamen in tetlocoliluan. </div>
<div class='p'>
<span class="verse" id="EP4_9">9&#160;</span>Mamochi cuenta quen omihto: “Otlehcoloc neluicac.” Quihtosnequi ijcon quen ohualtemoloc nican tlalticpac. 
<span class="verse" id="EP4_10">10&#160;</span>In aquin ohualtemoloc, Yehhuatzin aquin otlehcoloc ocachi huehcapa ipan in neluicac, maquintiochihualo nochten. 
<span class="verse" id="EP4_11">11&#160;</span>Huan ijcon omomacaqui sehsen intiotlamatilis. Huan oquintlaliloc sequin tetiotlatitlaniluan, huan oc sequin tetlayolchicaucahuan ica Itiotonaltzin, huan oc sequin aquin quintlaneltoctiyahque ica in tlamaquixtilistli, huan oc sequin quen tlixpiyanimen ica in tlaneltocanimen aquin noyojqui quinmachtiyahque. 
<span class="verse" id="EP4_12">12&#160;</span>Nochin inihque oquintlocoliloc itiotlayehualoltzin maquimpalehuican in tlaneltocanimen ica intequiu tepampa, huan ic moyolchicahuasque ipan in itiotlayehualoltzin. 
<span class="verse" id="EP4_13">13&#160;</span>Maticchihuacan ijcon hasta ticneltocasque san se tlahtoli ica totemaquixtilis huan ica Teconetzin in Dios. Tinochten maticmatican yec quen se hueyi tlacatl, hasta ticahsisque tetlanehnehuilis in Cristo. 
<span class="verse" id="EP4_14">14&#160;</span>Ayacmo quen se conetl matechcahcayahuacan in aquin cualicahque san tlen tlamatilistli, huan molui tlamatihque ic tlacahcayahuasque. 
<span class="verse" id="EP4_15">15&#160;</span>Matiquehuacan ipan toyolo in tetlahtoltzin melahuac huan ahmo matiquinnexicolican ica inon. Ijcon mostli ocachi tehuan timoyolohmautihue in Cristo, aquin techyecanalo. 
<span class="verse" id="EP4_16">16&#160;</span>Huan Yehhuatzin cuali quiyolitilo itiotlayehualoltzin huan moyolchicahuasque quen motlasohtlasque se huan oc seya. Quihtosnequi cada se tlaneltocani quichihua itequiu quen quichicahualos Yehhuatzin huan ijcon ahmo tlen poliutos ipan in itiotlayehualoltzin. </div>
<div class='s'>In yancuic nemilistli tehuan Cristo </div>
<div class='p'>
<span class="verse" id="EP4_17">17&#160;</span>Axan tel, namechiluiya ica in tetequihuahyo Totecohtzin, ayacmo manemican quen in aquin ahmo teixmatihque in Dios. Yehhuan aquin nemihque ica intlanehnehuilis san tlaluis. 
<span class="verse" id="EP4_18-19">18-19&#160;</span>Ayacmo tlacaquihque huan nochipa san tlen quichihuasque. Ahmo quipiyahque tenemilis Dios, niyan ahmo teixmatihque. Huan ic inon ayacuel quinehnehuiliyahque in tlen cuali. 
<span class="verse" id="EP4_20">20&#160;</span>Huan ahmo ijcon omechnextililoc in Cristo. 
<span class="verse" id="EP4_21">21&#160;</span>Quen nele onantecajque ica Yehhuatzin, ijcon nanquineltocahque in tlen omechnextililoc, quihtosnequi in ohtli tlamelajcan ipan itlahtoltzin. 
<span class="verse" id="EP4_22">22&#160;</span>Huan ic inon xiquilcahuacan quen achto onannemiyayahque ica namotlanehnehuilis tlalticpac tlen tlixtohuetzoli. Yeh in ahmo cuali tlanequilisten tlen omechcahcayauque. 
<span class="verse" id="EP4_23">23&#160;</span>Namehhuan ximoyolpatlacan ipan in tlen achto namotlanehnehuilis. 
<span class="verse" id="EP4_24">24&#160;</span>Huan xicuicatinemican in yancuic tlanehnehuilistli quen omechchihualoc yancuic. Ijcon nanyesque nele chipahuac huan tlamelajcan. </div>
<div class='p'>
<span class="verse" id="EP4_25">25&#160;</span>Ic inon, ayacmo ximocahcayahuacan huan namochten xiquihtocan in tlen melahuac quen quinamiquis in aquin nele tehuaxcahuan in Cristo. </div>
<div class='p'>
<span class="verse" id="EP4_26">26&#160;</span>Tla cana nancualanihque, ahmo xicyolnehnehuilihtinemican tleca yeh in tlahtlacoli. 
<span class="verse" id="EP4_27">27&#160;</span>Ahmo xicmonecahuilican ijcon mamechyolquitzqui in ahmo cuali tlacatl. </div>
<div class='p'>
<span class="verse" id="EP4_28">28&#160;</span>In aquin otlachtequiyayahque ayacmo matlachtequican. Matequitican huan maquichihuacan in tlen cuali, huan ijcon maquipiyacan tlen ic quimpalehuisque in aquin quipolohua. </div>
<div class='p'>
<span class="verse" id="EP4_29">29&#160;</span>Ahmo xicamanaltican, in tlahmo ximonohnotzacan ica in tlen cuali mechyolchicahuas huan ica in tlen quimpalehuis in aquin quicaquisque. 
<span class="verse" id="EP4_30">30&#160;</span>Ahmo xicchihuacan in tlen ic tlocoyalos in Itiotonaltzin in Dios. Yehhuatzin in aquin omechmohuaxcatiloc hasta ahsis in tonali queman nancahsisque in tlen ayamo nancahsihque ica in temaquixtilistli. </div>
<div class='p'>
<span class="verse" id="EP4_31">31&#160;</span>Ayacmo ximochihuacan patzmijcamen huan noyojqui ahmo ximochihuacan tlatetzahuiyanimen. 
<span class="verse" id="EP4_32">32&#160;</span>In tlahmo ocachi cuali, ximotlasohtlacan se huan oc seya. Huan ximotlapohpoluican se huan oc seya ijcon quen Dios omechtlapohpoluiloc ica tlen omechchihuililoc in Cristo.  </div>
<div class='psalmlabel' id='EP5_0'> 5</div>
<div class='s'>Quen cuali nemisque in tepiluan in Dios </div>
<div class='p'>
<span class="verse" id="EP5_1">1&#160;</span>Namehhuan nantetlasohconehuan in Dios, huan nanquipiyahque tlen nanmochihuasque quen Yehhuatzin. 
<span class="verse" id="EP5_2">2&#160;</span>Ximotlasohtlacan ijcon quen Cristo otechtlasohtlaloc huan omotemacaloc ica tehhuanten. Huan molui otepacti in Dios quen otechtlasohtlaloc in Cristo ihcuac omicohuac topampa. 
<span class="verse" id="EP5_3">3&#160;</span>Huan axan niyan ahmo ximonohnotzacan ica inon ixpoliucayotl, noso itlahtlen ahmo cuali, noso in apiscayotl ica nochin tlen quitas seya. Ayacmo quinamiqui ijcon maquichihuacan in aquin tehuaxcahuan in Dios. 
<span class="verse" id="EP5_4">4&#160;</span>Ahmo ximocamanaluican huan niyan ahmo xitlapactecacan. Tleca inin tlahtoli molui mechpinaumaca huan ocachi cuali ahmo xitlahtocan ijcon. Ocachi cuali nochipa xitetlasohcamatican. 
<span class="verse" id="EP5_5">5&#160;</span>Huan xicmatican quen ic nele ahhuel calaquis ipan tetlatequiutilistzin in Dios in aquin sihuaahuiltiya noso tlacaahuiltiya, huan nemi ipan in ixpoliucayotl. Huan niyan ahhuel calaquis ompa in aquin quinexicoliya ica itlahtlen quitas. Yeh in quen aquin mohuentiya iixpa in santos. 
<span class="verse" id="EP5_6">6&#160;</span>Ahmo xiquinmonecahuilican mamechcahcayahuacan in tla quihtosque ahmo tlahtlacoli in tlen quichihuahque. Tleca ica inon ahmo cuali ocachi chicahuac quintlapanoltilos in Dios inohque aquin ahmo tetlacamatihque. 
<span class="verse" id="EP5_7">7&#160;</span>Ahmo ximocalactican inuan ica intlanehnehuilis. </div>
<div class='p'>
<span class="verse" id="EP5_8">8&#160;</span>Ijcon onannemiyayahque ipan tlayohuilotl. Huan axan ic onanmosetilihque tehuan Totecohtzin, nannenticaten ipan in tlanextli. Huan ijcon manesi ica nochin tlen nanquichihuasque. 
<span class="verse" id="EP5_9">9&#160;</span>Huan in aquin ic nele nemi ipan in tlanextli quinnextiliya nochipa quen yeh quichihua in tlen cuali huan tlamelajcan. 
<span class="verse" id="EP5_10">10&#160;</span>Ximomachtican ica in tlen tepactiya Totecohtzin. 
<span class="verse" id="EP5_11">11&#160;</span>Ahmo ximocalactican inuan yehhuan ica in tlen quichihuahque den tlayohuilotl. Ocachi cuali xiquiniluican quen ahmo cuali in tlen quichiuticaten. 
<span class="verse" id="EP5_12">12&#160;</span>Ic nele tepinauti ic tlanonotzahque ica tlen quichihuahque ichtaca. 
<span class="verse" id="EP5_13">13&#160;</span>Ihcuac motlalnamictiya ica inon ahmo cuali, quihtosnequi ayacmo tlatiutoc in tlen quichihuahque huan yomonexti ipan in tlanextli. Huelis cana quichihuasque cuenta ica in tlen nanquiniluisque huan noyojqui quilcahuasque in ahmo cuali huan ijcon yinemis ipan in tlanextli. 
<span class="verse" id="EP5_14">14&#160;</span>Huan ic inon mihtohua in Dios ipan in Itlahcuiloltzin: </div>
<div class='q'>Tehhua aquin tiixpoliutoc, xitlahtlachiya ica in tlanehnehuilistli den Cristo. </div>
<div class='q'>Xiquisa ipan tlayohuilotl den tlahtlacoli huan Cristo mitztlanextilisque. </div>
<div class='p'>
<span class="verse" id="EP5_15">15&#160;</span>Xicchihuacan cuenta quen nannemisque. Ahmo xinemican quen in tontos, in tlahmo quen in aquin ocachi tlamatihque. 
<span class="verse" id="EP5_16">16&#160;</span>Ahmo san xitonalpolocan ihcuac tinenticaten nican tlalticpac. Xicchihuacan nochin tlen cuali ic nanquixnamiquisque in ahmo cuali de inin tonalten. 
<span class="verse" id="EP5_17">17&#160;</span>Huan ahmo xiyecan nanxoxos, in tlahmo xicnehnehuilican in tlen monequis Totecohtzin, huan xicchihuacan. 
<span class="verse" id="EP5_18">18&#160;</span>Ahmo xihuintitiyecan. Inon mechuica ipan in tlahtlacoli. Xitemonecahuilican mamechtequiutilo in Itiotonaltzin. 
<span class="verse" id="EP5_19">19&#160;</span>Ximonohnotzacan ica in salmos ic nantemahuestilisque, huan xicuihcuicacan ica Totecohtzin, huan xitemahuestilican ica nochin namoyolo. 
<span class="verse" id="EP5_20">20&#160;</span>Nochipa xitetlasohcamatican in Dios Tohueyitahtzin ica nochin tlen ca, huan xiquilnamiquican quen nanquiselihtoque nochin ica tlen otechmochihuiloc in Totecohtzin Jesucristo. </div>
<div class='s'>Quen cuali nemis in tlaneltocani ipan ichan </div>
<div class='p'>
<span class="verse" id="EP5_21">21&#160;</span>Quen nantepantlachiyahque in Cristo, ijcon noyojqui ximohuehuelitacan. </div>
<div class='p'>
<span class="verse" id="EP5_22">22&#160;</span>In sihuatl ma ipan tlachiya in inamic no ijcon quen tepan tlachiya in Totecohtzin. 
<span class="verse" id="EP5_23">23&#160;</span>In tlacatl quitequiutiya in isihuau, ijcon quen in Cristo motequiutiya in itiotlayehualoltzin. Noyojqui Yehhuatzin in Cristo Totemaquixticahtzin den itiotlayehualoltzin, yeh in tetlacayo. 
<span class="verse" id="EP5_24">24&#160;</span>Huan ijcon quen in Cristo quitequiutilo itiotlayehualoltzin, ijcon noyojqui in sihuamen mocahuahque maquintequiuti innamic. </div>
<div class='p'>
<span class="verse" id="EP5_25">25&#160;</span>In tlacatl maquitlasohtla in isihuau ijcon quen Cristo oquitlasohtlaloc in tetiotlayehualoltzin, huan omicohuac ipampa. 
<span class="verse" id="EP5_26">26&#160;</span>Ijcon omochiu ic quinuaxcatilos nochten den itiotlayehualoltzin huan quichipahualohtica in tlahtlacoli ica in itlahtoltzin quen mochipahua ica atl. 
<span class="verse" id="EP5_27">27&#160;</span>Omonec monextis mahuestic in itiotlayehualoltzin teixpa, huan ayacmo ica tlahtlacoli. 
<span class="verse" id="EP5_28">28&#160;</span>Ic inon in tlacatl quipiya tlen quitlasohtlas in isihuau quen yehhua motlasohtla. In aquin quitlasohtla isihuau, no ijcon yehhua motlasohtla. 
<span class="verse" id="EP5_29">29&#160;</span>Niyan aquin quicocoliya itlacayo, in tlahmo momaluiya huan quitlasohtla, ijcon quen Cristo mochihua ica itiotlayehualoltzin. 
<span class="verse" id="EP5_30">30&#160;</span>Ijcon quen inon tetiotlayehualoltzin quen Yehhuatzin tetlacayo, huan ipan inon timosetilihtoque. 
<span class="verse" id="EP5_31">31&#160;</span>Ijcon quen omihto in Dios ipan Itlahcuiloltzin: “In tlacatl quicahuas itata huan inana huan mosetilis ihuan isihuau, huan ijcon mochihuasque san se intlacayo.” 
<span class="verse" id="EP5_32">32&#160;</span>Masque molui cualtzin ca inin hueyi tlahtoli, ijcon ca ica in Cristo ihuan itiotlayehualoltzin. 
<span class="verse" id="EP5_33">33&#160;</span>Huan noyojqui quihtosnequi cada se de namehhuan quipiya tlen quitlasohtlas isihuau quen yehhua motlasohtla. Huan in sihuatl ijcon ma ipan tlachiya inamic.  </div>
<div class='psalmlabel' id='EP6_0'> 6</div>
<div class='p'>
<span class="verse" id="EP6_1">1&#160;</span>Conemen, xictlacamatican namotata huan namonana, quen tepactiya in Totecohtzin. 
<span class="verse" id="EP6_2-3">2-3&#160;</span>In tetlanahuatil in Dios mihtohua: “Impa xitlachiyacan namotata huan namonana, huan ijcon nannemisque huehcau nican tlalticpac huan mechtiochihualos ica nochin tlen cuali.” </div>
<div class='p'>
<span class="verse" id="EP6_4">4&#160;</span>Huan namehhuan tetatahtzitzin, ahmo xiquincualantican namopiluan. In tlahmo ica tlasohtlalistli xiquinmachtican mamechtlacamatican, quen tepactiya Totecohtzin. </div>
<div class='p'>
<span class="verse" id="EP6_5">5&#160;</span>Tlaquehualten, xictlacamatican in aquin inmajco nancaten nican tlalticpac. Impa xitlachiyacan huan xictlalican ipan namoyolo quen nantequiuticaten temajco in Cristo. </div>
<div class='p'>
<span class="verse" id="EP6_6">6&#160;</span>Huan ahmo san ihcuac mechitztiyesque nantequiutiyesque, in tlahmo noyojqui ihcuac namosel, quen temajco in Cristo, quen tepactiya in Dios. 
<span class="verse" id="EP6_7">7&#160;</span>Xitequitican ica nochin yolchicahualistli quen nantepalehuisque in Totecohtzin huan ahmo san yeh in tlacatl. 
<span class="verse" id="EP6_8">8&#160;</span>Yinanquimatihque in aquin quichihua in tlen cuali, ijcon quiselis den Totecohtzin, masque tlaquehuali noso ahmo. </div>
<div class='p'>
<span class="verse" id="EP6_9">9&#160;</span>Huan namehhuan patrones xiquinuelitacan namotlaquehualuan huan ahmo xiquinmohsihuican. Xiquilnamiquican quen tinochten temajco in Totecohtzin aquin ilohuac neluicac, huan Yehhuatzin ahmo aquin mochichicotlasohtla. </div>
<div class='s'>In tlen ic mochicahuas in tlaneltocani </div>
<div class='p'>
<span class="verse" id="EP6_10">10&#160;</span>Axan tocnihuan, ximochicahuacan quen onanmosetilihque tehuan Totecohtzin ica in hueyi ichicahualistzin Totecohtzin. 
<span class="verse" id="EP6_11">11&#160;</span>Ximopalehuican ica nochin tlen Dios mechmacalos ic nanmoyequetzasque ihcuac mechcahcayahuasnequi in ahmo cuali tlacatl. 
<span class="verse" id="EP6_12">12&#160;</span>Nele ahmo tiquinixnamiquihque in tlalticpac tlacamen, in tlahmo tiquinixnamiquihque in ahmo cuali yehyecamen aquin tlatequiutiyahque ican tlalticpac tlacamen ipan inon tlayohuilotl. Huan tiquixnamiquihque in ahmo cuali tlacatl ipan itlatilanal. 
<span class="verse" id="EP6_13">13&#160;</span>Ximoyecmachtican ica techicahualis in Dios ica tlen nantlaxicosque ipan in tonali ihuac ihuan nanmonamiquisque. Huan ihcuac otlan, nanmocahuasque chicahuac quen onancatcahque. 
<span class="verse" id="EP6_14">14&#160;</span>Ximoyolchicahuacan namosel ica nochin tlen melahuac. Xinemican tlamelajcan huan ijcon ahhuel namoixco tlachiya in ahmo cuali tlacatl. 
<span class="verse" id="EP6_15">15&#160;</span>Huan quen ayacmo tlen mechyoltzacuiliya, ximoyectlalican huan xiquinnonotzacan ica itlahtoltzin. 
<span class="verse" id="EP6_16">16&#160;</span>Xicneltocacan ica techicahualis Dios ica tlen nanquixnamiquisque nochin ahmo cuali in tlen mechmohsihuis. 
<span class="verse" id="EP6_17">17&#160;</span>Ic nele xicchiyacan in tlamaquixtilistli, huan quen mechchicahualos in Itiotonaltzin, xictlanonotzacan ica itlahtoltzin Dios. 
<span class="verse" id="EP6_18">18&#160;</span>Ximoyolmachtican nochipa. Xitetlatlautican in Dios ica tlen mechnextililos in Itiotonaltzin. Xicyehyelican ximoyolmachtican huan niyan ahmo xiquilcahuacan inon. Huan xiquintlaihtlanican ica nochin aquin tehuaxca in Dios. 
<span class="verse" id="EP6_19">19&#160;</span>Xinechtlaihtlanican noyojqui ica nehhua, ic nechpalehuilos ihcuac nitlanonotzas, maye ica in chicahualistli ic niquinmatiltis quen in temaquixtilistli noyojqui para in aquin ahmo judeahteco. 
<span class="verse" id="EP6_20">20&#160;</span>Onechtitlaniloc in Dios quen tetiotlatitlanil ica inon tlahtoli, huan ic inon nitzactoc axan. Xinechtlaihtlanican ic cuali maniquinnonotza inin itlahtoltzin ica chicahualistli quen nicchihuasnequi. </div>
<div class='s'>Ic tlixnahuatiya ica in itlahcuilol </div>
<div class='p'>
<span class="verse" id="EP6_21">21&#160;</span>Totlasohicniu Tíquico, aquin tlamelajcan tepalehuihcau in Totecohtzin, mechmatiltis nochin ica nehhua huan ica tlen nicchiutica. 
<span class="verse" id="EP6_22">22&#160;</span>Ic inin onamechtitlanili ic namechnahuatiya quen ticaten huan ijquin tamechyolchicahuasque. </div>
<div class='p'>
<span class="verse" id="EP6_23">23&#160;</span>Mamechyoltlalican ica paquilistli huan xicneltocacan quen mechtlasohtlahque in Dios Tohueyitahtzin huan Totecohtzin Jesucristo. 
<span class="verse" id="EP6_24">24&#160;</span>Huan Dios maquintiochihualo nochin aquin nele tetlasohtlahque Totecohtzin Jesucristo.</div><div class="footnote">
<hr />
</div>
</div></body></html>
