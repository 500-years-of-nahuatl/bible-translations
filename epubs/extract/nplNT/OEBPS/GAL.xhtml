<!DOCTYPE html>
<html xmlns="http://www.w3.org/1999/xhtml" xmlns:epub="http://www.idpf.org/2007/ops" lang="npl" dir="ltr">
<head>
<meta charset="UTF-8" />
<link rel="stylesheet" href="epub.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width, height=device-height"/>
<title>Itlajtol Totajtsi Dios Gálatas 1</title>
</head>
<body dir='ltr'>
<ul class='tnav'>
<li><a href='index.xhtml'>Gálatas</a></li>
</ul><ul class='tnav'><li><a href='GAL.xhtml#GL1_0'>1</a></li>
<li><a href='GAL.xhtml#GL2_0'>2</a></li>
<li><a href='GAL.xhtml#GL3_0'>3</a></li>
<li><a href='GAL.xhtml#GL4_0'>4</a></li>
<li><a href='GAL.xhtml#GL5_0'>5</a></li>
<li><a href='GAL.xhtml#GL6_0'>6</a></li>
</ul>

<div class='main' id='GL0_0'>

<div class='mt'>San Pablo kintlajkuililia non de Galacia  </div>
<div class='psalmlabel' id='GL1_0'> 1</div>
<div class='s'>Pablo kintlajkuililia n tlaneltokakeh non chantitokeh Galácia </div>
<div class='p'>

<span class="verse" id="GL1_1">1&#160;</span>Ne, Pablo, nitlatitlanili. Amo onechtítlanki nion onechtekitlali aka tlakatl, yej inewia Cristo Jesús, iwa n Totajtsi Dios Akin okiyoliti n Jesús ijkuak omikki, yejwah onechmakakeh nin tekitl. 
<span class="verse" id="GL1_2">2&#160;</span>Ne, iwa nochteh tokniwah akimeh kateh nowa, tomechontlajkuililiah nomejwah tlaneltokakeh akimeh chantitokeh kan tlali de Galacia. 
<span class="verse" id="GL1_3">3&#160;</span>Totajtsi Dios iwa n Toteko Cristo Jesús manomechmakakah intiochiwalis iwa inyolsewilis. 
<span class="verse" id="GL1_4">4&#160;</span>Akin omotemák makimiktikah para kintlaxtlawas totlajtlakolwah, iwa ijkó techmakixtis imak tlajtlákoli non onka itech nin amokuali tlaltíkpaktli. Ijkó okiyekchi tlan Totajtsi Dios okimonekilti. 
<span class="verse" id="GL1_5">5&#160;</span>¡Matikweyilikah nochipa n Dios! Ijkó mamochiwa. </div>
<div class='s'>Amo onka ok se tlamachtílistli non maweleti matemakixti </div>
<div class='p'>
<span class="verse" id="GL1_6">6&#160;</span>Satlawel nechtlajtlachialtia kenijki nomejwah ya nonkikajtiwih Dios, Akin onoméchnotski ika n tlasojtlálistli non Cristo techpialia, iwa yopé nonkineltokah ok se tlamachtílistli. 
<span class="verse" id="GL1_7">7&#160;</span>Amo kijtosneki onka ok se kualitlájtoli de Dios. Yej onkateh sikimeh akimeh kinekih nomechkuatlapololtiskeh iwa kipatlaskeh n kualitlájtoli de Cristo. 
<span class="verse" id="GL1_8">8&#160;</span>Tla aka, san akin yetos, maya seme de tejwah noso se ángel de ilwikak, nomechmachtia ok se tlájtoli non tejwah amo ijkó otomechmachtijkeh, mawetsi ipa ikualanilis Dios iwa makitlaijyowilti. 
<span class="verse" id="GL1_9">9&#160;</span>Ne yonomechilijka iwa axa oksepa nomechilia: Tla aka tlakatl nomechmachtiki ika ok se tlájtoli non makijto noiwa techmakixtia, pero amo kemi non yotomechmatiltijkah, ma Dios makitlaijyowilti ika ikualanilis. </div>
<div class='p'>
<span class="verse" id="GL1_10">10&#160;</span>¿Nomejwah nonkiyejyekoliah niktemojtinemi manechyekitakah n tlakah noso manechyekita Dios? Nonkiyejyekoliah nikneki nimokawas kuali iwan tlakah. Tla san niktemoskia nimokawas kuali iwan tlakah, ayakmó niyetoskia itetlakewal Cristo. </div>
<div class='s'>Pablo kitemachtia tlan Dios okinextili </div>
<div class='p'>
<span class="verse" id="GL1_11">11&#160;</span>Nikneki xikmatikah nokniwah, nin kualitlájtoli non kichiwa ximomakixtikah non ne niktetlapowia, amaka tlakatl onechititi. 
<span class="verse" id="GL1_12">12&#160;</span>Amo onechmaktili aka tlakatl, nion aka onechmachti, yej inewia n Cristo Jesús onechmatilti. </div>
<div class='p'>
<span class="verse" id="GL1_13">13&#160;</span>Nomejwah ya nonkimatih tlan onikchiwaya ijkuak oniktlakitaya intlamachtilis n judíojteh. Ne onikintotojtokaya akimeh okineltokayah Cristo Jesús, porke oniknekia nikimpojpolos. 
<span class="verse" id="GL1_14">14&#160;</span>Itech intlamachtilis n judíojteh, miakeh non inwah onimoskalti onikintlaniaya, porke ne okachi onikmopantiaya tlan onechkajtewilijkeh iwa onechmachtijkeh nowejkatatawah. 
<span class="verse" id="GL1_15">15&#160;</span>Pero ijkuak ayamó onitlakatia, Dios ika itlasojtlalis onechpéjpenki para maniyeto itékitki. Yika, ijkuak Ye okimonekilti, 
<span class="verse" id="GL1_16">16&#160;</span>onechixmatilti Ikone, para manikinmatilti n kualitlájtoli non kichiwa mamomakixtikah non amo judíojteh. Ijkuak ijkó otlamochi, amaka inawak onimotlajtoltito, 
<span class="verse" id="GL1_17">17&#160;</span>nion onikinmitato Jerusalén akimeh achto Dios okintlali mayetokah itlatitlanilwah. Yej san nima onia Arabia, iwa satepa oksepa oniwalmókopki Damasco. </div>
<div class='p'>
<span class="verse" id="GL1_18">18&#160;</span>Iwa eyi xiwitl satepa onia Jerusalén onikontlajpaloto n Pedro, iwa ompa onimoka káxtoli tonatijmeh iwan ye. 
<span class="verse" id="GL1_19">19&#160;</span>Pero ijkuak ompa onikatka amaka ok se tlatitlanili onikitak, sanwel Jacobo, ikni n Toteko Jesús. 
<span class="verse" id="GL1_20">20&#160;</span>Dios kuali kimatok nochi tlan nomechijkuililijtok milák. </div>
<div class='p'>
<span class="verse" id="GL1_21">21&#160;</span>Satepa, onia kan tlalmeh de Siria iwa Cilicia. 
<span class="verse" id="GL1_22">22&#160;</span>Pero ayamó onechixmatiah n tlaneltokakeh de Cristo, non chantitokeh kan tlali de Judea. 
<span class="verse" id="GL1_23">23&#160;</span>San okikakiah tlan okijtoayah non oksikimeh: “N tlakatl non achto okinekia kipojpolos n kualitlájtoli de Cristo Jesús, axa inewia tetlapowijtinemi de nin tlájtoli.” 
<span class="verse" id="GL1_24">24&#160;</span>Iwa, okiweyijkachiwayah Dios ika tlan onikinmatiltiaya.  </div>
<div class='psalmlabel' id='GL2_0'> 2</div>
<div class='s'>N oksikimeh itlatitlanilwah n Totajtsi Dios kiyekseliah n Pablo </div>
<div class='p'>
<span class="verse" id="GL2_1">1&#160;</span>Ijkuak yopanok májtlaktli iwa nawi xiwitl, oksepa onia Jerusalén. Ijkuakó onikinwík n Bernabé iwa n Tito. 
<span class="verse" id="GL2_2">2&#160;</span>Onia Jerusalén porke Dios onechnextili maniwia ompa. Iwa ompa, oksika onimotlapowi, iwa onikinmajsikamatilti n kualitlájtoli non temakixtia non ne nikinmatiltia non amo judíojteh. Ijkó onikchi para amaka makijto sanenka tlan nikchijtok. 
<span class="verse" id="GL2_3">3&#160;</span>Pero maya nowa okatka n Tito, mach okitoktijkeh mamosirkunsidaro, porke ye amo judío. 
<span class="verse" id="GL2_4">4&#160;</span>Milák noiwa ompa okatkah sikimeh tlakah non omotenewayah tokniwah pero mach milák. Ninteh san ichtaka okalakeh kan otimoololoayah san para techistlakoskeh kenijki otiweletkeh otimomatojtonkeh imak intlanawatil, yejwah okinekiah techtoktiskeh matiktlakitakah intlanawatil. 
<span class="verse" id="GL2_5">5&#160;</span>Pero tejwah amo otikmokawilijkeh oksepa matechilpikah itech itlanawatil Moisés, porke nochipa otiknekiah mayeto nomowah n kualitlájtoli non techmakixtia. </div>
<div class='p'>
<span class="verse" id="GL2_6">6&#160;</span>Pero nekateh tokniwah non tlayakantokeh, amitla yankuik onechnawatijkeh manikchiwa. Ne mach noteki tla yejwah wejweyi tlayakankeh noso amó, porke Dios amo san techikotlasojtla. 
<span class="verse" id="GL2_7">7&#160;</span>Yika, yejwah okajsikamatkeh Dios onechnawati manikinmatilti nin kualitlájtoli non temakixtia, akimeh amo judíojteh, ijkó kemi Pedro okinawatijkeh makinmatiltiti n kualitlájtoli n judíojteh. 
<span class="verse" id="GL2_8">8&#160;</span>Porke Dios Akin okinawati n Pedro makinmatiltiti n kualitlájtoli n judíojteh, Ye Akin noiwa onechtítlanki manikinmatiltiti n kualitlájtoli non amo judíojteh. </div>
<div class='p'>
<span class="verse" id="GL2_9">9&#160;</span>Yika Jacobo, Pedro iwa Juan, akimeh okachi otlayakantokah, okajsikamatkeh Dios onechmaktili nin tekitl, yika onechmatlajpalojkeh iwa onechselijkeh ne iwa Bernabé. Okitayah kuali tejwah matikintlapowikah non amo judíojteh, iwa yejwah kintlapowiskiah n judíojteh. 
<span class="verse" id="GL2_10">10&#160;</span>Yejwah otechtlatlautijkeh amo matikinmilkawakah n tokniwah akimeh amitla okipiayah, iwa ye ni tlan onikmoli nikchiwas. </div>
<div class='s'>Pablo kajwa n Pedro kan tlali de Antioquía </div>
<div class='p'>
<span class="verse" id="GL2_11">11&#160;</span>Pero ijkuak Pedro owala Antioquía, onikili ixkotika amokuali tlan okichijtoka. 
<span class="verse" id="GL2_12">12&#160;</span>Porke achto otlakuaya inwah non amo judíojteh iwa omowikaya inwah, pero ijkuak okalakikoh sikimeh tlakah non Jacobo okwalintítlanki, Pedro opé moixkoyantia innawak non amo judíojteh. Ayakmó okinek otlakua inwah, porke okinmawiliaya n tlakah akimeh okijtoayah mamosirkunsidarokah. 
<span class="verse" id="GL2_13">13&#160;</span>Ijkuakó n oksikimeh judíojteh non kineltokah Cristo Jesús iwa ochantitokah Antioquía, noiwa okipixkeh ome inmixko, porke okichijkeh kemi Pedro okichi, iwa asta Bernabé noiwa ijkó okichi. 
<span class="verse" id="GL2_14">14&#160;</span>Pero ijkuak onikinmitak amo okichijtokah kemi kitemachtia n kualitlájtoli de Dios non temakixtia, inyakapa nochteh tokniwah non ompa okatkah, onikili n Pedro: “Maya te ti judío, tikchijtinemi kemi kichiwah non amo judíojteh, iwa amo kemi n judíojteh; ¿kenijki kiné tikinchijchikawa akimeh amo judíojteh mamokopakah judíojteh?” </div>
<div class='s'>Ika totlaneltokalis Dios techita tiyolchipawakeh </div>
<div class='p'>
<span class="verse" id="GL2_15">15&#160;</span>Tejwah otitlakatkeh Israel yika tijudíojteh, iwa amo kemi non amo judíojteh, tlajtlakolchijkeh. 
<span class="verse" id="GL2_16">16&#160;</span>Pero kuali tikmatokeh amaka kitlapojpolwiskeh por okichi tlan tlanawatia n tlanawátili de Dios, yej se momakixtia tla se kitlalia itlaneltokalis itech Cristo Jesús. Yika, tejwah noiwa yotikneltokakeh Cristo Jesús, para Dios matechtlapojpolwi por yotitlaneltokakeh inawak iwa amo por tikchiwah tlan kijtoa n tlanawátili. Porke amaka weletis momakixtis sanwel por kitlakita n tlanawátili. </div>
<div class='p'>
<span class="verse" id="GL2_17">17&#160;</span>Axa, tla tikneltokah yotechtlapojpolwijkeh por otikneltokakeh Cristo, ika noni motenextia tejwah titlajtlakolejkeh. ¿Kijtosneki Cristo techtoktia matiyetokah titlajtlakolejkeh? ¡Amó, ayik ijkó matikmolikah! 
<span class="verse" id="GL2_18">18&#160;</span>Pero tla oksepa niktlakita itlanawatil Moisés non ayakmó oniktlakitaya, nimotlajtlakoltia. 
<span class="verse" id="GL2_19">19&#160;</span>Porke inawak n tlanawátili ne yonimik iwa ayakmó weleti nechnawatia, axa niyolitok sanwel para Dios. 
<span class="verse" id="GL2_20">20&#160;</span>Ijkuak Cristo omikki ipan krus ne noiwa onimik. Yika, axa mach ok ne akin niyolitok, yej Cristo yolitok notech. Iwa tla axa niyolitok itech nin kuerpo, niyolitok porke onikneltokak Ikone n Totajtsi Dios, Akin satlawel onechtlasojtlak iwa omotemák makimiktikah nopatka. 
<span class="verse" id="GL2_21">21&#160;</span>Ne mach nikneki nikixpanawis itlasojtlalis Dios; porke tla timotlapojpolwiskiah inawak Dios san por tikneltokah itlanawatil Moisés, sanenka omikki n Cristo.  </div>
<div class='psalmlabel' id='GL3_0'> 3</div>
<div class='s'>Tikselia n Espíritu tla tikneltokah Cristo </div>
<div class='p'>
<span class="verse" id="GL3_1">1&#160;</span>¡Miálmasteh Gálatas, nontlapolojtokeh! </div>
<div class='p'>¿Akin onomechtlajchiwih, para amo xikneltokakah n kualitlájtoli non milák? Itech totemachtilis otomechajsikamatiltijkeh kenomi nonkitaskiah ika nomoixtololowah n Cristo Jesús Akin omikki itech krus. 
<span class="verse" id="GL3_2">2&#160;</span>Sanwel nikneki technankilikah tlan nomechtlajtlanis: ¿Ononkiselijkeh Iespíritu n Dios por ononkitlakitakeh n tlanawatílistli noso por ononkineltokakeh n Cristo? 
<span class="verse" id="GL3_3">3&#160;</span>¡Semi amo nontlakakih! Nomejwah opé non nemih iwan Espíritu ijkuak onontlaneltokakeh inawak Cristo. Iwa axa, ¿nonkinekih nonkichiwaskeh tlan kijtoa itlanawatil Moisés para weletis nonyetoskeh kemi Dios kineki? 
<span class="verse" id="GL3_4">4&#160;</span>¿Nonkiyejyekoliah amitla onomechpalewi nochi tlan yonontlaijyowijkeh? 
<span class="verse" id="GL3_5">5&#160;</span>Ijkuak Dios nomechmaka Iespíritu iwa nomechchiwilia milagros, ¿tleka kichiwa? Amo kichiwa por nonkitlakitah tlan kijtoa itlanawatil Moisés yej por ononkineltokakeh tlan ononkikakeh de Cristo. </div>
<div class='p'>
<span class="verse" id="GL3_6">6&#160;</span>Abraham okineltokak Dios, yika Dios okiyekseli kemi yolchipawak. 
<span class="verse" id="GL3_7">7&#160;</span>Yika, kuali xikmatikah akimeh milák iwejkaixwiwah Abraham yejwah akimeh milák tlaneltokah. 
<span class="verse" id="GL3_8">8&#160;</span>N tiotlajkuíloli okijto tlan satepa tlamochiwaskia ika non amo judíos, por intlaneltokalis. Dios okisentlalili n Abraham ninteh kualitlájtolteh: “Por motlaneltokalis nikintiochiwas nochteh n tlaltikpaktlakah.” <span class='rq'>Gn. 12:3 </span> </div>
<div class='p'>
<span class="verse" id="GL3_9">9&#160;</span>Ijkó kiné, nochteh akimeh kineltokah, Dios kintiochiwa sansikah iwan Abraham. 
<span class="verse" id="GL3_10">10&#160;</span>Pero akimeh moyolchikawah itech itlanawatil Moisés, kateh itech tlajtlákoli. Porke n tiotlajkuíloli kijtoa: “Miak tlaijyowílistli kipias akin amo makiyekchiwa tlan kijtoa n tlanawátili.” <span class='rq'>Dt. 27:26 </span> </div>
<div class='p'>
<span class="verse" id="GL3_11">11&#160;</span>Yika, kuali moajsikamati, amaka weleti momakixtia de itlajtlakolwah san por kichiwa tlan kijtoa n tlanawatílistli; porke n tiotlajkuiloli kijtoa: “N yolchipawak ika itlaneltokalis yolitos.” <span class='rq'>Hab. 2:4 </span> 
<span class="verse" id="GL3_12">12&#160;</span>Porke n tlanawatílistli amo motlakxilia itech n tlaneltokálistli, yej kijtoa: “Akin kineki yolitos iwa kitlakitas n tlanawátili, moneki makitlakita nochi tlan kinawatia non tlanawátili.” <span class='rq'>Lv. 18:5 </span> </div>
<div class='p'>
<span class="verse" id="GL3_13">13&#160;</span>Cristo okitlaxtlawako totemakixtilis non otechmamaltiaya n tlanawatili ijkuak omotlajtlakolmamaltiko por tejwah. Porke kajki ijkuilitok: “Satlawel kitlajtlakoltia akin kipiloah itech se kuawitl.” <span class='rq'>Dt. 21:23 </span> 
<span class="verse" id="GL3_14">14&#160;</span>Ijkí otlamochi para n tlatiochiwálistli non Dios okisentlalili n Abraham makinmakakah por Cristo, akimeh amo judíojteh, iwa ijkó nochteh matikselikah ika totlaneltokalis itech n Espíritu non Dios techmaka. </div>
<div class='s'>N Tlanawátili iwa n tlájtoli non Dios okisentlali </div>
<div class='p'>
<span class="verse" id="GL3_15">15&#160;</span>Nokniwah, techkawilikah manomechajsikamatilti tlan kijtosneki nin tlájtoli non Dios okisentlali. Ijkuak ome tlakah kisepantlaliah se tlájtoli itech se amatl, amaka weletis kixpanawis noso itla kajxitilis. 
<span class="verse" id="GL3_16">16&#160;</span>Ijkó kiné, Dios okisentlalili Abraham iwa iwejkaixwi. Amo kijtoa: “Para nochteh iwejkaixwiwah”, kemi yaskiah miakeh, porke amo miakeh yej san se: “Para akin motech walewatos.” Sanwel Ye n Cristo. 
<span class="verse" id="GL3_17">17&#160;</span>Ye nin tlan ne nikijtoa: Dios okisentlalili Abraham, iwa omotlajtolsenka íwa. Yika itlanawatilis, non owala nawi siento iwa sempóali iwa n májtlaktli (430) xiwitl satepa, mach weletis kipojpolos tlan Dios okisentlali nion kipolilis ipati tlan Dios yokijto kimakas Abraham. 
<span class="verse" id="GL3_18">18&#160;</span>Yika, tlan Dios okisentlali techaxkatilis amo tikseliah por tiktlakitah n tlanawatílistli, porke tla tikseliskiah por tiktlakitah n tlanawatílistli ayakmó yetoskia porke Dios okisentlali ika itlajtol. Pero Dios okitiochi n Abraham ijkó kemi okili kitiochiwaskia sanijki. </div>
<div class='p'>
<span class="verse" id="GL3_19">19&#160;</span>Tla ijkó, ¿tlan ipati itlanawatil? Non tlanawátili otechmaktilijkeh para matikajsikamatikah tlan tlajtlákoli iwa tlan amó, iwa sanwel motekitiltiskia asta ijkuak ayamó owalaya Akin Dios okisentlali kualtitlanis. Non tlanawátili n ángelteh okimaktilijkeh n Moisés, iwa tejwah otikselijkeh imak Moisés. 
<span class="verse" id="GL3_20">20&#160;</span>Ijkuak Dios okisentlali kitiochiwas n Abraham, inewia Dios okili iwa amo omonek aka ok se matetlapowiki, porke Dios inewia okichi. </div>
<div class='s'>Pablo kiteajsikamatiltia tleka omotlali itlanawatil Moisés </div>
<div class='p'>
<span class="verse" id="GL3_21">21&#160;</span>¿Kox weletis n tlanawatílistli kixnamikis tlan Dios okisentlali kichiwas? ¡Amó, ayik! Porke tla motemakaskia se tlanawátili non weletiskia techmakaskia yolílistli, ijkuakó ya tichipawatoskiah de totlajtlakolwah inawak Dios. 
<span class="verse" id="GL3_22">22&#160;</span>N tiotlajkuiloli kijtoa, tinochteh techmapixtok n tlajtlákoli, ijkó nochteh akimeh kineltokaskeh n Cristo, makiselikah tlan Dios okisentlali kinmakas. </div>
<div class='p'>
<span class="verse" id="GL3_23">23&#160;</span>Ijkuak ayamó otikmatiah tlan tlaneltokálistli, n tlanawátili otechmapixtoka asta ijkuak omoteixmatilti n tlaneltokálistli. 
<span class="verse" id="GL3_24">24&#160;</span>Ijkó kiné, n tlanawatílistli okatka kemi akin techmokuitlawia asta ijkuak owala Cristo. Iwa ijkó matimochipawakah por Ye. 
<span class="verse" id="GL3_25">25&#160;</span>Iwa axa, kemi yotikneltokakeh n Cristo, itlanawatil Moisés ayakmó moneki matechyakanto. </div>
<div class='p'>
<span class="verse" id="GL3_26">26&#160;</span>Porke nonnochteh nontepilwah de Dios por nonkineltokah Cristo Jesús. 
<span class="verse" id="GL3_27">27&#160;</span>Porke nochteh akimeh omokuaatekijkeh itech Itoka n Cristo, yomoyankuiktlakentijkeh de Cristo. 
<span class="verse" id="GL3_28">28&#160;</span>Axa inawak Dios, ayakmó onkateh judíos noso amo judíos, tlanemakteh noso san yejwah monawatiah, noso tlakatl noso siwatl, porke tinochteh tiseititokeh iwan Cristo Jesús. 
<span class="verse" id="GL3_29">29&#160;</span>Tla nomejwah non iaxkawah Cristo, milák nonteixwiwah de Abraham, iwa nonkiseliskeh tlan Dios okisentlalili kimakas Abraham.  </div>
<div class='psalmlabel' id='GL4_0'> 4</div>
<div class='p'>
<span class="verse" id="GL4_1">1&#160;</span>Ye ni tlan nikneki xikajsikamatikah: Ijkuak ok chokotsi n tekone akin kitlaaxkatiskeh, kajki san kemi se itlakewal n teta, maya momatok ye iaxka nochi tlan kipia ita. 
<span class="verse" id="GL4_2">2&#160;</span>Onkateh akimeh kimokuitlawiah non chokotsi iwa kitiliah tlan okiaxkatilijkeh. Satepa ijkuak motlami tlakatl, ya weletis kiselis tlan iaxka. 
<span class="verse" id="GL4_3">3&#160;</span>Tejwah ijkó otipanokeh, ijkuak otikatkah titelpokameh otechyoltilanaya nochi tlan okichiwayah n tlaltikpaktlakah. 
<span class="verse" id="GL4_4">4&#160;</span>Pero ijkuak oajsiko n tonati, Dios okwaltítlanki Ikone non otlákatki itech siwatl, iwa omoskalti imak n tlanawatílistli. 
<span class="verse" id="GL4_5">5&#160;</span>Ye okitlaxtla iwa okinmakixti akimeh okatkah imak non tlanawátili, ijkó Dios otechseli kemi ipilwah. </div>
<div class='p'>
<span class="verse" id="GL4_6">6&#160;</span>Iwa ken ya titepilwah, Dios okitítlanki itech toyolo Iespíritu Ikone, iwa Iespíritu techpalewia matiknotsakah: “¡Abba, Totata!” 
<span class="verse" id="GL4_7">7&#160;</span>Ijkó kiné, te ayakmó tika kemi se tetlakéwali inawak Dios, yej titekone. Iwa tla titekone noiwa Dios mitstlaaxkatilis. </div>
<div class='s'>Pablo motekipachoa por non kineltokah Cristo Jesús </div>
<div class='p'>
<span class="verse" id="GL4_8">8&#160;</span>Ijkuak nomejwah ayamó ononkixmatiah Totajtsi, ononkinmopantiayah n diosmeh non kinmachijchiwah non amo milák diosmeh. 
<span class="verse" id="GL4_9">9&#160;</span>Pero axa nomejwah ya nonkixmatih Dios, noso okachi kuali Dios ya nomechixmati. ¿Kenijki oksepa nonkinekih nonkitlakitaskeh tlan amitla ipati nion tepalewia, iwa oksepa manomechmapixtinemi? 
<span class="verse" id="GL4_10">10&#160;</span>Nomejwah ok non kilwichiwiliah se tonati, yankuik mestli, yankuik xiwitl noso itla ok se tonati. 
<span class="verse" id="GL4_11">11&#160;</span>Kualchiwa nechtekipachoa kox amo sanenka n tekitl non onikchi nomowah. </div>
<div class='p'>
<span class="verse" id="GL4_12">12&#160;</span>Nokniwah nomechtlatlaujtia ximokopakah kemi ne, ijkó kemi ne onimokopki kemi nomejwah. Nomejwah ayik itla amokuali ononnechtoktijkeh. 
<span class="verse" id="GL4_13">13&#160;</span>Nomejwah kuali nonkimatokeh ijkuak sikinika onomechmachti n kualitlájtoli de Dios non techmakixtia, ne onimokokoaya. 
<span class="verse" id="GL4_14">14&#160;</span>Maya onomechtekimák ika nokokolis non onikpiaya, nomejwah mach ononnechtlawelitakeh nion onomechtlajyalti. Yej ononnechyekselijkeh kemi se iángel Dios; noso kemi ne nonewia niyetoskia Cristo Jesús. 
<span class="verse" id="GL4_15">15&#160;</span>¿Kani omoka non pakílistli non ononnechpialiayah? Ne kuali nikmatok, nomejwah asta nonkinkopinaskiah nomoixtololowah iwa nonnechinmakaskiah. 
<span class="verse" id="GL4_16">16&#160;</span>Iwa axa, ¿nomejwah nonnechkokoliah por onomechili tlan milák? </div>
<div class='p'>
<span class="verse" id="GL4_17">17&#160;</span>Nekateh tlamachtijkeh tekajkayajkeh kinekih xikitakah nonkinmopantiah, pero amo ika kuali inyolo kichiwah. Yejwah kinekih nomechxeloskeh tonawak, para nonyaskeh inwah. 
<span class="verse" id="GL4_18">18&#160;</span>Semi kuali tla sikimeh nomechmopantiah, pero mayeto ika kuali inyolo nochipa, iwa amo san ijkuak nika nomowah. 
<span class="verse" id="GL4_19">19&#160;</span>Nopilwah, oksepa nitlaijyowijtok por nomejwah, kemi ijkuak se siwatl ya kipiati ikone, asta mayeto Cristo itech nomoyolo. 
<span class="verse" id="GL4_20">20&#160;</span>¡Niknekiskia axa niyetos nomowah iwa nomechnonotsas ika noyamankatlajtol, porke ayakmó nikmati tlan okachi nomechilis! </div>
<div class='s'>Agar iwa Sara </div>
<div class='p'>
<span class="verse" id="GL4_21">21&#160;</span>Nomejwah akimeh nonkinekih nonkitlakitaskeh itlanawatil Moisés, techilikah: ¿amo nonkikaktikateh tlan kijtoa non tlanawátili? 
<span class="verse" id="GL4_22">22&#160;</span>Itlajkuilol Dios kijtoa Abraham okímpixki ome ipilwah: se iwan iteska Agar, iwa ok se iwa isiwa Sara. 
<span class="verse" id="GL4_23">23&#160;</span>Agar okípixki se ikone non itoka Ismael kemi nochi siwatl kipia ikone, pero n Sara okípixki ikone Isaac para mamochiwa nochi tlan Dios okisentlali kichiwaskia para Abraham. 
<span class="verse" id="GL4_24">24&#160;</span>Ninteh ome siwameh kinteajsikamatiltiah ninteh ome tlájtolteh non Dios okinsentlali. Agar kiteititia n tlájtoli non Dios okisentlali kan tepetl Sinaí, iwa akimeh kitlakitah non tlanawátili, ijilpitokeh itech. 
<span class="verse" id="GL4_25">25&#160;</span>¡Agar kitenextia n tepetl non itoka Sinaí non kajki kan tlali de Arabia!, ye n axa Jerusalén. Nin altepetl iwa ipilwah kateh kemi yaskia ilpitokeh itech nin tlanawátili. 
<span class="verse" id="GL4_26">26&#160;</span>Pero n Jerusalén non kajki ilwikak amo kajki imak non tlanawátili, iwa tejwah titepilwah de non Jerusalén. 
<span class="verse" id="GL4_27">27&#160;</span>N tiotlajkuiloli kijtoa: </div>
<div class='q'>Xipaki te siwatl non amo tikimpia mopilwah; </div>
<div class='q'>xitsajtsi ika pakílistli te non amo tikixmati kenijki tekoko ijkuak se siwatl kipia se ikone. </div>
<div class='q'>Porke n siwatl non okikakajtejkeh kimpias okachi ipilwah </div>
<div class='q'>iwa amo n siwatl non kipia iokich. <span class='rq'>Is. 54:1</span> </div>
<div class='p'>
<span class="verse" id="GL4_28">28&#160;</span>Nokniwah, tejwah timochiwah kemi Isaac, tejwah titepilwah non Dios okisentlali kimakas n Abraham. 
<span class="verse" id="GL4_29">29&#160;</span>Pero ijkó kemi Ismael, non otlákatki kemi tlakatih nochteh n kokoneh, okitlawelitak n Isaac, non otlákatki ika iweletilis Espíritu. Ijkó axa noiwa tlamochijtok. 
<span class="verse" id="GL4_30">30&#160;</span>Pero itlajkuilol Dios technextilia tlan Dios okili Abraham: “Xikixti de mocha moteska Agar iwa ikone, porke ikone moteska amo weletis tiktlaaxkatiskeh sansikah iwa n ikone mosiwa Sara.” </div>
<div class='p'><span class='rq'>Gn. 21:10 </span> </div>
<div class='p'>
<span class="verse" id="GL4_31">31&#160;</span>Ijkó kiné nokniwah, tejwah amo ipilwah Agar non okatka tlanémaktli,<a href='#FN1' epub:type='noteref' class='noteref'>*</a> yej titepilwah de Sara non amayik okatka tlanémaktli.  </div>
<div class='psalmlabel' id='GL5_0'> 5</div>
<div class='s'>Cristo otechtojtomako imak tlanawatili </div>
<div class='p'>
<span class="verse" id="GL5_1">1&#160;</span>Cristo otechtojtomako imak tlanawatílistli. Yika xiyeknemikah, iwa amo xikmokawilikah oksepa manomechijilpi n tlanawátili. 
<span class="verse" id="GL5_2">2&#160;</span>¡Xikkakikah! Ne Pablo, nomechilia: Tla nomejwah nonmokawiliah manomechsirkunsidarokah, amo okachi nomechpalewis Cristo. 
<span class="verse" id="GL5_3">3&#160;</span>Oksepa nomechilia, nochi tlakatl akin kimokawilia makisirkunsidarokah moneki kichiwas nochi tlan kijtoa n tlanawatílistli. 
<span class="verse" id="GL5_4">4&#160;</span>Nomejwah akimeh nonkinekih manomechitakah kemi non yolchipawakeh por nonkitlakitah n tlanawatílistli, yononmoixkoyantijkeh de Cristo, iwa ayakmó nonkateh itech ikualtilis Dios. 
<span class="verse" id="GL5_5">5&#160;</span>Tejwah tikmatokeh n Espíritu techpalewia, iwa tikneltokah Dios techtlapojpolwis por totlaneltokalis. 
<span class="verse" id="GL5_6">6&#160;</span>Porke tla tikateh iwan Cristo Jesús, amitla ipati tla tisirkunsidaritokeh noso amó. Tlan milák ipati, matikneltokakah Cristo Jesús, iwa ika non tlaneltokálistli matimotlasojtlakah. </div>
<div class='p'>
<span class="verse" id="GL5_7">7&#160;</span>Nomejwah ya kuali ononyayah. ¿Akin onomechtoktih ayakmó xiktlakitakah tlan milák? 
<span class="verse" id="GL5_8">8&#160;</span>Porke non tlamachtílistli amo walewatok itech neká akin onoméchnotski. 
<span class="verse" id="GL5_9">9&#160;</span>Kuali xikmatikah: “San ika achitsi levadura kisamawa nochi n textli.” 
<span class="verse" id="GL5_10">10&#160;</span>Ne nomechneltoka mach nonkikawaskeh tlan nonkineltokah itech Cristo. Pero Dios kitlaijyowiltis neká akin nomechkuatlapololtijtinemi, maya san akin yetos. </div>
<div class='p'>
<span class="verse" id="GL5_11">11&#160;</span>Nokniwah, tla ne ok niktemachtijtinemiskia n sirkunsisión, n judíojteh amo nechtotojtokaskiah, porke tla ijkó yetoskia, amo kimpajsoloskia tlan niktemachtia de ikrus n Cristo. 
<span class="verse" id="GL5_12">12&#160;</span>Pero akimeh nomechchijchikawah ximosirkunsidarokah, ¡niknekiskia yejwah innewiah san semi makimotekilikah intlakayo! </div>
<div class='p'>
<span class="verse" id="GL5_13">13&#160;</span>Nokniwah Dios onoméchnotski para ayakmó xiilpitokah itech non tlanawátili, pero noni amo kijtosneki weletis nonkichiwaskeh nochi tlan amokuali kelewia nomokuerpo. Yej okachi kuali ximosepampapalewikah ika tlasojtlálistli. 
<span class="verse" id="GL5_14">14&#160;</span>Porke nochi n tlanawatílistli mochiwa sa se tlanawátili: “Xiktlasojtla mokni kemi te monewia timotlasojtla.” 
<span class="verse" id="GL5_15">15&#160;</span>Pero tla san nomejwah nonmokuah iwa nonmotlawelitah, ximotlachilikah, amo kichiwa san nomejwah nonmotlajtlamiskeh. </div>
<div class='s'>Tlan kineki tokuerpo amo ye tlan kineki n Espíritu </div>
<div class='p'>
<span class="verse" id="GL5_16">16&#160;</span>Yika nomechilia: Xikkawilikah manomechyakana n Espíritu, iwa ijkó amo nomechyoltilanas tlan amokuali kelewia nomokuerpo. 
<span class="verse" id="GL5_17">17&#160;</span>Porke tlan kelewia tokuerpo, kixnamiki tlan kipaktia Iespíritu Dios, iwa n Espíritu kikokolia tlan amokuali kelewia tokuerpo. Ninteh ome mixnamikih, yika amo nonweletih nonkichiwah tlan nonkinekiskiah. 
<span class="verse" id="GL5_18">18&#160;</span>Tla nomechyakantinemi n Espíritu, ayakmó nomechnawatijtok n tlanawátili. </div>
<div class='p'>
<span class="verse" id="GL5_19">19&#160;</span>Amo owi motah akimeh kichiwah tlan kinyoltilana inkuerpo: </div>
<div class='li'>momekatijtinemih, </div>
<div class='li'>kichiwah tlan pitsotik, </div>
<div class='li'>kichiwah tlan teixpolo, </div>
<div class='li'>
<span class="verse" id="GL5_20">20&#160;</span>kinweyiliah diosmeh non san kinmachijchiwah, </div>
<div class='li'>tetlajchiwiah, </div>
<div class='li'>tekokoliah, </div>
<div class='li'>kichiwah mamokuakualanikah oksikimeh, </div>
<div class='li'>chawatih, </div>
<div class='li'>kualankamikih, </div>
<div class='li'>kichiwah itla san para makinmitakah, </div>
<div class='li'>kinxexeloah n tokniwah, </div>
<div class='li'>kinmachtiah tlan amo milák, </div>
<div class='li'>
<span class="verse" id="GL5_21">21&#160;</span>xikojmikih, </div>
<div class='li'>tlawankeh, </div>
<div class='li'>fiero mopaktiah itech ilwimeh, </div>
<div class='li'>iwa kinchiwah oksikimeh tlajtlákolteh kemi ninteh. </div>
<div class='m'>Ne nomechilia, kemi achto yonomechili, akimeh ijkó kichiwah, mach kalakiskeh ilwikak kan Dios tlanawatijtok. </div>
<div class='p'>
<span class="verse" id="GL5_22">22&#160;</span>Pero ijkuak n Espíritu kiyakana se tlakatl, ye ni tlan kichiwah: </div>
<div class='li'>tetlasojtla, </div>
<div class='li'>kipia pakílistli, </div>
<div class='li'>kipia yolsewílistli, </div>
<div class='li'>nochi kixikoa, </div>
<div class='li'>kuali tlakatl, </div>
<div class='li'>teiknomati, </div>
<div class='li'>tlaneltokak, </div>
<div class='li'>
<span class="verse" id="GL5_23">23&#160;</span>yolyamanki, </div>
<div class='li'>kuali monawatia. </div>
<div class='m'>Akimeh ijkí moyakanah n tlanawatílistli amo weleti kinnawatia. 
<span class="verse" id="GL5_24">24&#160;</span>Iwa akimeh iaxkawah Cristo, mach ok kimokawiliah makinyoltilana tlan kineki inkuerpo, kemi yaskia yokikrusifikarojkeh tlan amo kuali kelewia inkuerpo. 
<span class="verse" id="GL5_25">25&#160;</span>Ijkó kiné, tla n Espíritu techmakah tonemilis matikmokawilikah matechyakana n Espíritu. </div>
<div class='p'>
<span class="verse" id="GL5_26">26&#160;</span>Amo matimoweyilikah, nion matimoxijxikokah iwan totlaneltokaikniwah.  </div>
<div class='psalmlabel' id='GL6_0'> 6</div>
<div class='s'>Matimosepampapalewikah </div>
<div class='p'>
<span class="verse" id="GL6_1">1&#160;</span>Nokniwah, tla aka tokni owalwetski itech tlajtlákoli, nomejwah akimeh nomechyakantinemi n Espíritu, xikpalewikah mamoyektlali. Pero xiknonotsakah ika kuali nomoyolo, iwa ximotlachilikah amo kichiwa noiwa nomechyoltilanas n tlajtlákoli. 
<span class="verse" id="GL6_2">2&#160;</span>Ximosepampapalewikah nonnochteh ijkuak itla nomechtekipachoa, ijkó nonkitlakitaskeh tlan kijtoa itlanawatil Cristo. </div>
<div class='p'>
<span class="verse" id="GL6_3">3&#160;</span>Akin kimolia weyijkatitok, iwa amo milák, san ye inewia mokajkayawah. 
<span class="verse" id="GL6_4">4&#160;</span>Yika, san tejwah matimoyejyekokah kox kuali tinemih, iwa tla tikmachiliah kuali tiyeknemih, matipakikah iwa amo matikimitakah kox kuali noso amo kuali tlan kichiwah oksikimeh. 
<span class="verse" id="GL6_5">5&#160;</span>Porke tinochteh moneki matikyekchiwakah toteki. </div>
<div class='p'>
<span class="verse" id="GL6_6">6&#160;</span>Akin kiselia ixtlamatílistli itech itlajtol Dios, makipalewi ika tlan panotos akin kiixtlamachtia. </div>
<div class='p'>
<span class="verse" id="GL6_7">7&#160;</span>Amo ximokajkayawakah: amaka weletis kikajkayawas Dios. Nochteh kipixkah tlan kitookah. 
<span class="verse" id="GL6_8">8&#160;</span>Tla se tlakatl kichiwa san tlan kineki ikuerpo, san ye inewia kimotemolia imikilis. Pero akin kichiwa tlan kimonekiltia n Espíritu, kiselis nemílistli non ayik tlamis. 
<span class="verse" id="GL6_9">9&#160;</span>Ijkó kiné, nochipa matikchiwakah tlan kuali iwa amo matimosotlawakah, porke ajsiki n tonati tipixkaskeh, tla amo timosotlawah. 
<span class="verse" id="GL6_10">10&#160;</span>Yika, ijkuak weletis tikinpalewiskeh tokniwah tlaneltokakeh, matikinpalewikah. </div>
<div class='s'>Pablo kinnejmachtia n tokniwah iwa momakawa inwah </div>
<div class='p'>
<span class="verse" id="GL6_11">11&#160;</span>Nokniwah, xikitakah kenijki ika wejweyi tlajkuílolteh nonewia ika noma nomechontlajkuililijtok. 
<span class="verse" id="GL6_12">12&#160;</span>Nekateh akimeh nomechchijchikawah ximosirkunsidarokah, kichiwah san para kimpaktiskeh n oksikimeh, iwa ijkó amo makintotojtokakah por kineltokah n Cristo Jesús. 
<span class="verse" id="GL6_13">13&#160;</span>Porke akimeh kateh sirkunsidados amo kiyektlakitah n tlanawatílistli. Pero yejwah kinekih ximosirkunsidarokah, san para moweyiliskeh iwa makijtokah ononkimokawilijkeh ximosirkunsidarokah itech nomokuerpo. 
<span class="verse" id="GL6_14">14&#160;</span>Pero ne amo nikneki nimoweyilis, yej ne nikneki nimoweyilis ika imikilis n Toteko Cristo Jesús ipan krus. Porke ika imikilis Cristo ipan krus, omikki nochi tlan onechyoltilanaya, iwa ne ayakmó niteaxka itech nin tlaltíkpaktli. 
<span class="verse" id="GL6_15">15&#160;</span>Amitla ipati kox tisirkunsidaritokeh noso amó, tlan milák ipati se makiyankuili iyolo. 
<span class="verse" id="GL6_16">16&#160;</span>Makiselikah yolsewílistli iwa teiknomatílistli nochteh akimeh kitlakitah nin tlanawátili, iwa nochteh akimeh milák iaxkawah Dios. </div>
<div class='p'>
<span class="verse" id="GL6_17">17&#160;</span>Axa ik tlayakapa ayakmó nikneki aka manechtlajtoltemoli, porke itech nokuerpo nestok kenomi onechtlaijyowiltijkeh ken nikneltoka Jesús. </div>
<div class='p'>
<span class="verse" id="GL6_18">18&#160;</span>Nokniwah iteiknomatilis Toteko Cristo Jesús mayeto iwan nomoespíritu. Ijkó mamochiwa.</div><div class="footnote">
<hr />
<aside epub:type='footnote' id="FN1"><p class="f"><a class="notebackref" href="#GL4_31"><span class="notemark">*</span> 4:31</a>
 <span class="ft">Esklava: Achto ijkuak se siwatl okitewikiliaya miak tomi iwa ayakmó oweletia okikopaya omokawaya esklava. Satepa n tlakatl non okiwikiliaya non tomi, okinamakaya kemi yolkameh monamakah. Iwa ijkó okimokopiliaya itomi, iwa ijkuak okitekitiliaya n siwatl non omoko amitla okitlania. Iwa iteko okipixtoka itech icha iwa okitekitiltiaya san tlan oras okinekia porke amo okipixtoka kemi se tlakéwale yej kemi se esklava.</span></p></aside>

<hr />
</div>
</div></body></html>
