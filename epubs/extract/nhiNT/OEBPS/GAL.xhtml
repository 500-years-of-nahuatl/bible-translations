<!DOCTYPE html>
<html xmlns="http://www.w3.org/1999/xhtml" xmlns:epub="http://www.idpf.org/2007/ops" lang="nhi" dir="ltr">
<head>
<meta charset="UTF-8" />
<link rel="stylesheet" href="epub.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width, height=device-height"/>
<title>In Yancuic Tlahtolsintilil GALATAS 1</title>
</head>
<body dir='ltr'>
<ul class='tnav'>
<li><a href='index.xhtml'>GALATAS</a></li>
</ul><ul class='tnav'><li><a href='GAL.xhtml#GL1_0'>1</a></li>
<li><a href='GAL.xhtml#GL2_0'>2</a></li>
<li><a href='GAL.xhtml#GL3_0'>3</a></li>
<li><a href='GAL.xhtml#GL4_0'>4</a></li>
<li><a href='GAL.xhtml#GL5_0'>5</a></li>
<li><a href='GAL.xhtml#GL6_0'>6</a></li>
</ul>

<div class='main' id='GL0_0'>

<div class='mt2'>Niamatlahcuilol in teotlatitlantli Pablo tlen oquimihcuiluilih in tlaniltocanih </div>
<div class='mt'>Gálatas  </div>
<div class='psalmlabel' id='GL1_0'> 1</div>
<div class='s'>Pablo quintlahpaloua in tlaniltocanih tlen chanchiuah itich in altipemeh tlen cateh Galacia </div>
<div class='p'>

<span class="verse" id="GL1_1">1&#160;</span>Neh Pablo, inteotlatitlantli. Amo onechpihpinqueh manchiua nin tiquitl yen tlacameh, dion onechtitlan acah tlalticpactlacatl, tla yeh onechtitlan yen Jesucristo uan in toTahtzin Dios naquin oconyancuicayolitih Jesús itich miquilistli. </div>
<div class='m'>
<span class="verse" id="GL1_2">2&#160;</span>Neh iuan nochtin in tocniuan tlaniltocanih tlen nouan cateh itnamechontlahcuiluiliah namehuantzitzin, tlaniltocanih tlen namonchanchiuah itich in altipemeh de Galacia. </div>
<div class='m'>
<span class="verse" id="GL1_3">3&#160;</span>In toTahtzin Dios uan in toTecotzin Jesucristo manamechonpialican tetlasohitalistli, uan ninseuilitzin mai namouantzin. </div>
<div class='m'>
<span class="verse" id="GL1_4">4&#160;</span>Jesucristo inohmah omotemactihtzinoh itich miquilistli, uan ohcon ocontlaxtlau in totlahtlacol uan otechonmaquixtih imac in tlahtlacol tlen cah itich nin tlalticpac. Ohcon ocomochiuilihtzinoh nic ohcon oyah nitlaniquilitzin in toTahtzin Dios. </div>
<div class='m'>
<span class="verse" id="GL1_5">5&#160;</span>Yehuatzin Dios macmosilili in uehcapantlalilistli ica in sintitl nochipa. Amén. </div>
<div class='s'>Amo catqui ocse tlahtol tlen cualica temaquixtilistli </div>
<div class='p'>
<span class="verse" id="GL1_6">6&#160;</span>Inmotetzauia queutoc ohcon ihsiuca onanconcautiuitzqueh Dios, naquin onamechonnotz ica niteicnoitalitzin Cristo, uan yonamonpanoqueh itich ocse tlamachtilistli tlen nanconyoluiah temaquixtia. </div>
<div class='m'>
<span class="verse" id="GL1_7">7&#160;</span>Pero amo catqui ocse tlamachtilistli tlen temaquixtia. Tla yeh, tlen mochiua, siquin tlacameh namechoncuatlapololtihtoqueh uan icniquih quihtlacosqueh in tlahtol tlen cualica temaquixtilistli tlen ictematiltia de Cristo. </div>
<div class='m'>
<span class="verse" id="GL1_8">8&#160;</span>Tehuan yotnamechonmatiltihqueh in tlen milauac tlahtol tlen cualica temaquixtilistli. Axan, tlaqueh acah namechonmachtitiu ocse tlamachtilistli tlen mach temaquixtia, mas yen neh, noso se iluicactlatitlantli ohcon matlamachtiqui, Dios mactlatiui itich in tlicotlatzacuiltilis. </div>
<div class='m'>
<span class="verse" id="GL1_9">9&#160;</span>Quen yotnamechoniluihqueh, axan innamechoniluia ocsipa: Tla acah namechonmachtia ocse tlamachtilistli tlen amo iuqui quemeh in tlen neh onnamechonmachtih, Dios mactlatiui itich in tlicotlatzacuiltilis. </div>
<div class='p'>
<span class="verse" id="GL1_10">10&#160;</span>Ica tlen intlamiihtoua, ¿max nanconitah intemoua manechuilitacan yen tlalticpactlacameh, noso manechuilita yen toTahtzin Dios? Tla neh oc ontemohtoni inquinpaquilismacas yen tlalticpactlacameh, neh amo onisquia nitiquitcau Cristo. </div>
<div class='s'>Pablo quimiluia canih ualeua nitlamachtilis </div>
<div class='p'>
<span class="verse" id="GL1_11">11&#160;</span>Ixconmatican, nocniuan: nin tlahtol tlen cualica temaquixtilistli tlen neh onnamechonmatiltih amo ualeua itich se tlalticpactlacatl; </div>
<div class='m'>
<span class="verse" id="GL1_12">12&#160;</span>pues neh amo onsilih dion amo onechmachtih se tlalticpactlacatl, tla yeh yen Jesucristo onechonnextilih. </div>
<div class='p'>
<span class="verse" id="GL1_13">13&#160;</span>Pues ya nanconmatih quenih ocatca nochiualis yauehcau ihcuac oc oncatca itich in tlamachtilistli judío. Neh tlailiuis tlensa onquinchiuilaya in tlaniltocanih iaxcauan Dios, uan onniquia inquinyacatlamis. </div>
<div class='m'>
<span class="verse" id="GL1_14">14&#160;</span>Uan itich in tlamachtilistli judío, neh onquintlania miqueh nochancaicniuan judíos tlen san nouan moscaltiah, pues neh ocachi onmochicauaya intlacamatis tlen otechcauilihteuqueh matchiuacan in toyauehcautahuan. </div>
<div class='m'>
<span class="verse" id="GL1_15">15&#160;</span>Satepan Dios, naquin onechonpihpin ihcuac oc nihtitl oncatca, uan naquin ica niteicnoitalitzin onechonnotz mani iaxcatzin, </div>
<div class='m'>
<span class="verse" id="GL1_16">16&#160;</span>Yehuatzin onechonixmatiltih niConetzin, mantematilti innauac naquin amo judíos. Ihcuac ohcon opanoc, amo oniah inauac dion se tlalticpactlacatl manechyecahsicamatilti, </div>
<div class='m'>
<span class="verse" id="GL1_17">17&#160;</span>dion ontlehcoc Jerusalén innauac naquin ya achtoh teotlatitlanten uan amo neh, tla yeh sanniman oniah Arabia, uan satepan onualmocuip Damasco. </div>
<div class='p'>
<span class="verse" id="GL1_18">18&#160;</span>Yeyi xiuitl satepan ontlehcoc oniah Jerusalén onquitato in Pedro, uan ompa oncatca iuan caxtol tonal. </div>
<div class='m'>
<span class="verse" id="GL1_19">19&#160;</span>Pero amaquin ocse teotlatitlantli onquitac, tlamo san yen Jacobo, nicniu in toTecotzin. </div>
<div class='m'>
<span class="verse" id="GL1_20">20&#160;</span>Nin tlen innamechonihcuiluilihtoc milauac, uan iixpan Dios innamechoniluia amo innamechoncahcayautoc. </div>
<div class='p'>
<span class="verse" id="GL1_21">21&#160;</span>Satepan oniah campa in tlalmeh Siria uan Cilicia. </div>
<div class='m'>
<span class="verse" id="GL1_22">22&#160;</span>Pero nepa Judea in tlaniltocanih inauactzinco Cristo hasta ayamo onechixmatiah. </div>
<div class='m'>
<span class="verse" id="GL1_23">23&#160;</span>San occaquiah quihtouah: “Naquin achtoh tlensaso otechchiuilaya, axan ictematiltihtinimi in tlahtol tlen cualica temaquixtilistli tlen achtoh ocniquia icyacatlamis.” </div>
<div class='m'>
<span class="verse" id="GL1_24">24&#160;</span>Uan ica tlen neh notich omochiu, ocuehcapantlalayah Dios.  </div>
<div class='psalmlabel' id='GL2_0'> 2</div>
<div class='s'>Quenih in teotlatitlanten ocyequitaqueh nitiquiu in Pablo </div>
<div class='p'>
<span class="verse" id="GL2_1">1&#160;</span>Mahtlactlanaui xiuitl satepan, ocsipa ontlehcoc oniah Jerusalén sansican iuan Bernabé, uan noiuqui onuicac in Tito. </div>
<div class='m'>
<span class="verse" id="GL2_2">2&#160;</span>Uan tla oniah, oniah nic in toTecotzin onechonnextilih manioh, uan onmonichicoh sican san iuan naquin oquimixmatiah queh tlayacanqueh. Yehuan onquimixpantih in tlahtol tlen cualica temaquixtilistli tlen innamechonmachtia naquin amo namonjudíos. Ohcon onicchiu nic onicnic amo mayaui sannencah in tiquitl tlen yonicchiu uan oc inchiutoc namonauactzinco. </div>
<div class='m'>
<span class="verse" id="GL2_3">3&#160;</span>Ihcuacon yehuan in tlayacanqueh ocyequitaqueh tlen onquimixpantih, pues dion in Tito naquin nouan ocatca, masqui amo judío, yehuan amo occhiualtihqueh mamojudiohnescayoti, </div>
<div class='m'>
<span class="verse" id="GL2_4">4&#160;</span>masqui siquin tlen amo milauac tlaniltocanih tlen ichtaca ocalaqueh ompa, quemah ocniquiah mamojudiohnescayoti. Yehuan ocalaqueh uan oquinmonilohqueh in tlaniltocanih nic ocniquiah san techtlatlatasqueh tehuan, naquin Cristo Jesús otechquixtih imac nitlanauatil Moisés, uan ohcon ocniquiah ocsipa techilpisqueh itich in tlanauatil. </div>
<div class='m'>
<span class="verse" id="GL2_5">5&#160;</span>Pero tehuan dion tzocotzin amo otquinmocauilihqueh itquintlacamatisqueh, para ohcon naquin amo namonjudíos ixcontlacamatican sayeh in tlen milauac tlahtol tlen cualica temaquixtilistli tlen ya nanconixmatih. </div>
<div class='p'>
<span class="verse" id="GL2_6">6&#160;</span>Naquin quimixmatih queh uehueyi intlayacancauan in tlaniltocanih (tlenoh inpanti ocpiayah, neh amo notiquiu; Dios amo techonchicoita), yehuan amitlah yancuic onechnauatihqueh mantemachti. </div>
<div class='m'>
<span class="verse" id="GL2_7">7&#160;</span>Amo, tla yeh ocmomacaqueh cuenta nic milauac in toTecotzin onechtiquitih manquinmachti naquin amo judíos in tlahtol tlen cualica temaquixtilistli, sannoiuqui quemeh in Pedro octiquitih maquinmachti yen judíos. </div>
<div class='m'>
<span class="verse" id="GL2_8">8&#160;</span>Pues Yehuatzin naquin oquichiu in Pedro mai teotlatitlantli innauac in judíos, Yehuatzin sannoiuqui ohcon neh onechonchiu mani inteotlatitlantli innauac naquin amo judíos. </div>
<div class='p'>
<span class="verse" id="GL2_9">9&#160;</span>Uan Jacobo, Pedro uan Juan, naquin quinmatih queh tlayacanqueh, quen ocahsicamatqueh nic Dios onechteochiu ica nin tiquitl, otechyecmatlahpalohqueh in Bernabé uan neh, uan ohcon ocnextihqueh nic yehuan uan tehuan itsepantiquitih. Uan ocyequitaqueh nic tehuan tiaueh innauac naquin amo judíos, uan yehuan innauac in judíos. </div>
<div class='m'>
<span class="verse" id="GL2_10">10&#160;</span>San otechtlatlautihqueh matquinmatlanican in tlaniltocanih judíos naquin amitlah icpiah, ica non neh nochipa incualchiutiuitz non. </div>
<div class='s'>Pablo icchicaucanotza in Pedro </div>
<div class='p'>
<span class="verse" id="GL2_11">11&#160;</span>Pero satepan, ihcuac Pedro oualah Antioquía, neh onchicaucanotz, nic tlen occhiutoya amo yec. </div>
<div class='m'>
<span class="verse" id="GL2_12">12&#160;</span>Pues ihcuac ayamo ocualahsiah siquin judíos tlen pouih iuan Jacobo, yeh otlacuaya inuan tlaniltocanih tlen amo judíos; uan yeh ihcuac oehcoqueh, omosicantlalih, nic oquixmouilaya tlenoh ictosqueh yehuan naquin ictouah moniqui mamojudiohnescayotican in tlaniltocanih amo judíos. </div>
<div class='m'>
<span class="verse" id="GL2_13">13&#160;</span>Ihcuacon nocsiquin tlaniltocanih judíos noiuqui occhiuqueh quemeh in Pedro uan omocuipqueh ome inxayac, uan amo san yehuan, tlamo noiuqui in Bernabé ohcon oquichiu quemeh yehuan. </div>
<div class='m'>
<span class="verse" id="GL2_14">14&#160;</span>Neh onquitac amo iuqui icchiutoqueh, ohcon quemeh technextilia in tlen milauac tlamachtilis den temaquixtilis. Ica non onquiluih in Pedro imixpan nochtin: “Tla touatzin, masqui tonjudío, axan tonchanchiua quemeh se naquin amo judío uan amo itconchiua in ihmachtilistli judío, ¿queutoc axan itconniqui itquimonyacanas naquin amo judíos macchiuacan tlen teniquilia in tlanauatil judío?” </div>
<div class='s'>Judíos uan amo judíos Dios quinchipaua ica nintlaniltoquilis inauactzinco Jesucristo </div>
<div class='p'>
<span class="verse" id="GL2_15">15&#160;</span>Tehuan itjudíos desde quen otnesqueh, uan amo itpouih inuan tlen amo judíos tlahtlacouanih. </div>
<div class='m'>
<span class="verse" id="GL2_16">16&#160;</span>Masqui ohcon, itmatoqueh amaquin isqui chipauac inauactzinco Dios ica in chiualis tlen teniquilia in tlanauatil judío, tlamo sayeh naquin tlaniltoca inauactzinco Jesucristo. Ica non tehuan noiuqui ottlaniltocaqueh inauactzinco, uan ohcon ottemohqueh tisqueh itchipauaqueh ica in totlaniltoquilis inauactzinco Cristo, uan amo ica in totlatlacamatilis inauac in tlanauatil. Tlamilauca ixconmatican, ica in chiualis tlen teniquilia in tlanauatil amaquin isqui chipauac inauactzinco Dios. </div>
<div class='p'>
<span class="verse" id="GL2_17">17&#160;</span>Axan, tla tehuan otyahqueh inauactzinco Cristo para tisqueh itchipauaqueh, ica nin monextia nic tehuan sannoiuqui ittlahtlacouanih quemeh naquin amo judíos. ¿Pero quenat ica non ictosniqui yen Cristo yehua naquin techcuipa ittlahtlacouanih? Amo, ayic ohcon matyoluican. </div>
<div class='m'>
<span class="verse" id="GL2_18">18&#160;</span>Tlen quemah, tla yonsicantlalih in tlanauatilchiualis, uan satepan ocsipa inpeua inmoyolchicaua itich, ompa quemah intlahtlacohtoc. </div>
<div class='m'>
<span class="verse" id="GL2_19">19&#160;</span>Pues neh ica nitlahtol in tlanauatil onimic, uan ica non acmo inpoui itich, uan ohcon omochiu para axan sa inyoltos intiquitilis Dios. </div>
<div class='m'>
<span class="verse" id="GL2_20">20&#160;</span>Iuantzin Cristo oniah intlasohsal itich in cruz; uan axan acmo yen neh naquin inyoltoc, tlamo yeh Cristo naquin yoltoc notich. Uan axan noyolilis itich nin tlalticpac motlachicauilihtoc itich notlaniltoquilis inauactzinco niConetzin Dios, naquin onechontlasohtlac uan nopampa omotemactih. </div>
<div class='m'>
<span class="verse" id="GL2_21">21&#160;</span>Neh amo insicantlalia niteicnoitalis Dios. Pues tlaqueh onquihtosquia inuilis nisqui inchipauac itich nitlachialitzin Dios nic intlacamatis in tlanauatil judío, tla ohcon quisa queh sannencah omomiquilih Cristo.  </div>
<div class='psalmlabel' id='GL3_0'> 3</div>
<div class='s'>In tlanauatil amo yehua techmaquixtia, tla yeh yen tlaniltoquilistli </div>
<div class='p'>
<span class="verse" id="GL3_1">1&#160;</span>¡Ay gálatas, simi amo namonmoyecyoluiah! ¿Aquih onamechoncuatlapololtih [amo ixcontlacamatican in tlen milauac]? ¿Xamo nanconilnamiquih onnamechonyecahsicamatiltih nimiquilis in Jesucristo itich in cruz? ¿Xamo onnamechonyequitaltih nochi non? </div>
<div class='m'>
<span class="verse" id="GL3_2">2&#160;</span>Sayeh nin ixnechoniluican: ¿Max onanconsilihqueh in Espíritu Santo nic onancontlacamatqueh in tlanauatil judío, noso nic onanconcaqueh uan onanconniltocaqueh in tlahtol tlen cualica temaquixtilistli? </div>
<div class='m'>
<span class="verse" id="GL3_3">3&#160;</span>¿Xanqui tlailiuis ohcon amo namonmoyecyoluiah? Para nanmoteixpantisqueh namonchipauaqueh iixpan Dios onamonpeuqueh ica in Espíritu Santo, uan ¿queutoc axan yonamontlamitoh nancontemouah namonisqueh chipauaqueh iixpan Dios sa ica namonohmah namochicaualis? </div>
<div class='m'>
<span class="verse" id="GL3_4">4&#160;</span>Mic tlensaso yonanconpanoqueh nic namontlaniltocah inauactzinco Cristo. ¿Queutoc nochi non san nencah? ¡Amo inniltoca oyah san nencah! </div>
<div class='m'>
<span class="verse" id="GL3_5">5&#160;</span>Dios naquin namechonmactia niEspíritu uan icchiua uehueyi iluicacchiualistli namonauac, ¿max icchiua nochi non nic nanconchiuah tlen teniquilia in tlanauatil? Amo, tla yeh ohcon icchiua nic onanconniltocaqueh in tlahtol tlen cualica temaquixtilistli tlen onanconcaqueh. </div>
<div class='s'>Itich nitlachialitzin Dios in Abraham oyah chipauac ica nitlaniltoquilis </div>
<div class='p'>
<span class="verse" id="GL3_6">6&#160;</span>Ixconilnamiquican, Abraham otlaniltocac inauactzinco Dios, uan ica non Dios ocsilih chipauac. </div>
<div class='m'>
<span class="verse" id="GL3_7">7&#160;</span>Ica non ixconmatican, aquihqueh icpiah tlaniltoquilis, yehuan naquin in tlen milauac ualeuanih inauac Abraham. </div>
<div class='m'>
<span class="verse" id="GL3_8">8&#160;</span>Uan Dios itich in Teotlahtolamatl yauehcau octematiltih nic quinsilis noiuqui naquin amo judíos, quinsilis chipauaqueh ica nintlaniltoquilis inauactzinco. Dios yoctematiltihca non ihcuac oquiluih in Abraham nin cuali tlahtol: “Ica touatzin inquinteochiuas in tocniuan de nochtin in tlalmeh.”<a href='#FN1' epub:type='noteref' class='noteref'>*</a> </div>
<div class='m'>
<span class="verse" id="GL3_9">9&#160;</span>Ica non aquihqueh icpiah tlaniltoquilis inauactzinco, Dios quinteochiua sannoiuqui quemeh in Abraham, naquin de milauac oquipix tlaniltoquilistli. </div>
<div class='p'>
<span class="verse" id="GL3_10">10&#160;</span>Pero nochi naquin tlachixtoqueh ipal in chiualistli tlen teniquilia in tlanauatil, nicualanilitzin Dios catqui intich. Pues ihcuiliutoc: “Nicualanilitzin Dios catqui intich nochtin naquin amo ictlacamatih nochi tlen ihcuiliutoc itich in tlanauatil.”<a href='#FN2' epub:type='noteref' class='noteref'>†</a> </div>
<div class='m'>
<span class="verse" id="GL3_11">11&#160;</span>Ica in chiualistli tlen teniquilia in tlanauatil amaquin uilis isqui chipauac inauactzinco Dios, nin yec secmati, pues in Teotlahtolamatl quihtoua: “Naquin yolchipauac, ica nitlaniltoquilis icpias yolilis.”<a href='#FN3' epub:type='noteref' class='noteref'>‡</a> </div>
<div class='m'>
<span class="verse" id="GL3_12">12&#160;</span>Uan nitlanauatil Moisés amo ictlacauilia in tlaniltoquilistli, nic ixconilnamiquican tlen techiluia non tlanauatil: “Naquin ictlacamati nochi in tlanauatil, yeh non ica yoltos.”<a href='#FN4' epub:type='noteref' class='noteref'>§</a> </div>
<div class='p'>
<span class="verse" id="GL3_13">13&#160;</span>Pero Cristo otechontlaxtlau, uan ohcon otechonihcuanih de nicualanilitzin Dios tlen topan ocatca nic amo otuiliqueh ottlacamatqueh nochi in tlanauatil, ica non topampa Cristo itich ocsilih nicualanilitzin Dios, ohcon quemeh ihcuiliutoc: “Nicualanilitzin Dios catqui itich naquin icpilouah itich se pouitl.”<a href='#FN5' epub:type='noteref' class='noteref'>*</a> </div>
<div class='m'>
<span class="verse" id="GL3_14">14&#160;</span>Ohcon omochiu para que ica Cristo Jesús naquin amo judíos noiuqui macsilican in tlateochiualistli tlen Dios omoyectencau inauac in Abraham, uan ohcon ica in totlaniltoquilis matsilican in Espíritu tlen Dios omoyectencau techonmactis. </div>
<div class='s'>In tlanauatil amo tlapanauia inauac tlen Dios omoyectencau inauac in Abraham </div>
<div class='p'>
<span class="verse" id="GL3_15">15&#160;</span>Nocniuan, ica quen mihmatoqueh icchiuah in tocniuan, inchiuas se tlanihniuiltil: Ihcuac quihcuilouah se amatl ica tlen yomotlahtolsintilihqueh, uan icxoxotlah ica nintoocaa, amacah uilis quihtos amo icpia ipatiu non amatl, dion oc uilis ictlalilisqueh ocse tlahtol. </div>
<div class='m'>
<span class="verse" id="GL3_16">16&#160;</span>Sannoiuqui Dios ohcon omoyectencau inauac in Abraham uan inauac naquin ualeua de yeh. In Teotlahtolamatl amo quihtoua: “innauac naquin ualeuasqueh de teh”, quemeh oisquia tlahtohtoc de miqueh, tla yeh in Teotlahtolamatl tlahtoua san de se: “inauac naquin ualeuas de teh”,<a href='#FN6' epub:type='noteref' class='noteref'>†</a> uan non tlahtohtoc den Cristo Temaquixtani. </div>
<div class='m'>
<span class="verse" id="GL3_17">17&#160;</span>Tlen inniqui innamechonahsicamatiltis yeh yen nin: Dios omotlahtolsintilih iuan in Abraham, uan yec omoyectencau icchiuas non tlahtolsintilil. Ica non nitlanauatil Moisés, tlen ones naui ciento simpoual uan mahtlactli (430) xiuitl satepan, amo uilis icsicantlalis uan ohcon icpohpolos tlen Dios yomoyectencauca. </div>
<div class='m'>
<span class="verse" id="GL3_18">18&#160;</span>Uan tla para secsilis tlen Dios teaxcatia uilica moniqui sectlacamatis in tlanauatil, ohcon quisa Dios acmo techtlaaxcatia nic omoyectencau. Pero tlen milauac, Dios octlaaxcatih in Abraham nic ohcon omoyectencau iuan. </div>
<div class='p'>
<span class="verse" id="GL3_19">19&#160;</span>Tla ohcon, ¿tlenoh ica techmatlani in tlanauatil? In tlanauatil otechualmactihqueh satepan, para ica matcahsicamatican tlenoh tlahtlacol. Uan non tlanauatil ouehcauasquia hasta ihcuac ualmouicas in Cristo Temaquixtani, naquin yehua in ualeuani tlen iyohca in tlateochiualis tlen Dios omoyectencau inauac in Abraham. Uan in tlanauatil Dios ocualmactih Moisés ica in iluicactlatitlanten, uan in Moisés quemeh tetlahtolsintilani oquinmatiltih in tocniuan israelitas. </div>
<div class='m'>
<span class="verse" id="GL3_20">20&#160;</span>Ihcuac ome motlahtolsintiliah moniqui se tetlahtolsintilani. Masqui ohcon, Dios yeh san se, uan inohmah omoyectencau inauac in Abraham. </div>
<div class='s'>Tlenoh ica otlamatlan in tlanauatil </div>
<div class='p'>
<span class="verse" id="GL3_21">21&#160;</span>Tla ohcon, ¿xanqui in tlanauatil quixnamiqui tlen Dios omoyectencau inauac in Abraham? ¡Yeh amo! Pues tla in tlanauatil ouilini ictemactis yolilistli, tla ohcon milauac ouilisquia tisqueh itchipauaqueh itich nitlachialitzin Dios ica in chiualistli tlen teniquilia in tlanauatil. </div>
<div class='m'>
<span class="verse" id="GL3_22">22&#160;</span>Pero itich in Teotlahtolamatl yec icnextihtoc nic nochtin tlalticpactlacameh techmapixtoc in tlahtlacol. Ica non Dios oquichiu que naquin tlaniltocasqueh inauactzinco Jesucristo, yehyeh ica in tlaniltoquilis mauili macsilican tlen Dios omoyectencau. </div>
<div class='p'>
<span class="verse" id="GL3_23">23&#160;</span>Achtoh de que ehcos nin tlaniltoquilis in tlanauatil otechpixtoya imac, uan ohcon otcatcah hasta namo ihcuac omoteixmatiltih in tlaniltoquilis. </div>
<div class='m'>
<span class="verse" id="GL3_24">24&#160;</span>Uan ohcon in tlanauatil ocatca queh toteixpitlancau, uan otechyacan inauactzinco Cristo, para ohcon ica in totlaniltoquilis inauactzinco matican itchipauaqueh iixpan Dios. </div>
<div class='m'>
<span class="verse" id="GL3_25">25&#160;</span>Uan axan nic yoehcoc in tlaniltoquilistli inauactzinco Cristo, acmo itcateh imac in tlanauatil tlen oyah toteixpitlancau. </div>
<div class='p'>
<span class="verse" id="GL3_26">26&#160;</span>Pues axan namonochtintzitzin ya namonpouih iconeuan Dios ica namotlaniltoquilis inauactzinco Cristo Jesús. </div>
<div class='m'>
<span class="verse" id="GL3_27">27&#160;</span>Tlamilauca, nochtin naquin ya namontlacuatequilten ica nitoocaatzin Cristo, ya namontlaquentoqueh ica Cristo quemeh se namoyancuictlaquen. </div>
<div class='m'>
<span class="verse" id="GL3_28">28&#160;</span>Acmo icchiuilia max acah judío noso griego, noso max cah temac queh esclavo, noso amo cah temac queh esclavo, acmo icchiuilia tla tlacatl noso siuatl; ixconmatican, nochtin namehuantzitzin namonpouih sa se inauactzinco Cristo Jesús. </div>
<div class='m'>
<span class="verse" id="GL3_29">29&#160;</span>Uan nic ya namonpouih inauactzinco Cristo, ica non noiuqui namonpouih ualeuanih inauac Abraham, uan ya namoaxca tlen Dios omoyectencau caxcatis in Abraham.  </div>
<div class='psalmlabel' id='GL4_0'> 4</div>
<div class='p'>
<span class="verse" id="GL4_1">1&#160;</span>Tlen inniqui innamechonahsicamatiltis yeh yeh nin: Ihcuac oc tzohtzocotzin in conetl naquin ocaxcatihqueh nochi, yeh sannoiuqui quemeh se naquin ompa cah temac queh esclavo, masqui ya iaxca nochi. </div>
<div class='m'>
<span class="verse" id="GL4_2">2&#160;</span>Pues catqui inmac naquin quiscaltiah, uan cateh naquin ictlachialiah itich nochi tlen iyohca hasta maahsi in tonal tlen oquihtoh nipapan ohcon mai. </div>
<div class='m'>
<span class="verse" id="GL4_3">3&#160;</span>Tehuan noiuqui ohcon. Ihcuac ayamo otquixmatia Cristo, otcatcah temac quemeh oc itcoconeh, otilpitoyah itich tlensa tlayoluilis tlen ualeua itich nin tlalticpactli. </div>
<div class='m'>
<span class="verse" id="GL4_4">4&#160;</span>Pero ihcuac yoehcoc in tonal tlen Dios octlalih, ocualtitlan niConetzin, naquin otlalticpacnes itich se siuatzintli uan omoscaltih imac in tlanauatil judío, </div>
<div class='m'>
<span class="verse" id="GL4_5">5&#160;</span>para ohcon otechtlaxtlau uan otechtohton imac in tlanauatil, uan ohcon Dios ouilic yotechsilih quemeh ticoneuan. </div>
<div class='p'>
<span class="verse" id="GL4_6">6&#160;</span>Uan nic ya ticoneuan, Dios otechoualmactih toyolihtic in Espíritu de niConetzin, naquin icmonochilia Dios chicauac: “¡NotlasohTahtzin!” </div>
<div class='m'>
<span class="verse" id="GL4_7">7&#160;</span>Uan ohcon acmo namonilpitoqueh temac quemeh esclavos, tla yeh ya namoniconeuan Dios; uan nic ya namoniconeuan, Dios namechontlaaxcatia [nic namontlaniltocah inauactzinco Cristo]. </div>
<div class='s'>Pablo quimiluia acmo mamocuipacan itich nitlanauatil Moisés </div>
<div class='p'>
<span class="verse" id="GL4_8">8&#160;</span>Achtoh ihcuac ayamo onanconixmatiah Dios, onamoncatcah esclavos innauac tlen onanquimonteneuayah dioses. </div>
<div class='m'>
<span class="verse" id="GL4_9">9&#160;</span>Pero axan quen ya nanconixmatih Dios, noso manquihto, Dios ya namechonixmati, ¿queutoc ocsipa nanconniquih namonmocuipasqueh innauac tlensa tlayoluilis tlen ualeua itich nin tlalticpactli, tlen amo icpia chicaualis para tematlanis uan amitlah inpatiu, uan innauac ocsipa nanconniquih namonmolpisqueh? </div>
<div class='m'>
<span class="verse" id="GL4_10">10&#160;</span>Onicmat, yopeu namonmolpiah itich nimiluiuan in judíos tlen quimiluichiuiliah in tonalmeh, in tlapoualten, uan in xiumeh, uan ocsiquin iluitonalten. </div>
<div class='m'>
<span class="verse" id="GL4_11">11&#160;</span>¡Inmouilia xamo sannencah ontiquit namonauac! </div>
<div class='m'>
<span class="verse" id="GL4_12">12&#160;</span>Simi innamechontlatlautia, nocniuan: Ixconchiuacan quemeh neh, neh ya inchanchiua ohcon quemeh namehuantzitzin naquin amo namonjudíos. </div>
<div class='p'>Uan namehuantzitzin ayic itlah amo cuali onannechonchiuilihqueh. </div>
<div class='m'>
<span class="verse" id="GL4_13">13&#160;</span>Namehuantzitzin nanconmatoqueh nic achtoh, ihcuac onnamechonmatiltih in tlahtol tlen cualica temaquixtilistli, namouantzin onmocautoya nic onmococouaya; </div>
<div class='m'>
<span class="verse" id="GL4_14">14&#160;</span>uan masqui onanconitaqueh quenih omochiutoya notlalnacayo, amo onannechonchicoitaqueh dion onannechonsicantlalihqueh. Tla yeh onannechonsilihqueh quemeh se iiluicactlatitlancau Dios, noso quemeh oisquia yen mismo Cristo Jesús. </div>
<div class='m'>
<span class="verse" id="GL4_15">15&#160;</span>¿Canih catqui nochi non yolpaquilistli tlen onanconpiayah? Neh cuali inmatoc nic ihcuacon, tla ouilini nannechonmactisqueh, hasta namoixtololouan onannechimonmactisquiah. </div>
<div class='m'>
<span class="verse" id="GL4_16">16&#160;</span>Uan axan, ¿max yonmocuip innamotecocolihcau nic innamechoniluihtoc tlen milauac? </div>
<div class='p'>
<span class="verse" id="GL4_17">17&#160;</span>Nonqueh tlamachtihqueh judíos motiquipachouah namopampa, masqui ohcon amo ixconyoluican ictemouah itlah cuali para namehuantzitzin; tla yeh, ohcon icchiuah nic icniquih namechonxilosqueh acmo ixtechontlepanitacan tehuan, uan ohcon ictemouah xonmotiquipachocan inpampa yehuan. </div>
<div class='m'>
<span class="verse" id="GL4_18">18&#160;</span>Simi cuali tla namehuantzitzin namonmotiquipachouah ipampa itlah cuali, tlen quemah, mai nochipa, uan amo san ihcuac nicah namouantzin. </div>
<div class='m'>
<span class="verse" id="GL4_19">19&#160;</span>Notlasohconeuantzitzin, ocsipa namoca intlahyouihtoc quemeh ihcuac se siuatzintli panotoc ica conetl, hasta namo ixconnextican Cristo itich namoninimilis. </div>
<div class='m'>
<span class="verse" id="GL4_20">20&#160;</span>Tla sauil axan mani namouan, uan ohcon mauili manmati quenih innamechonnohnotzas, pues acmo inmati tlenoh inchiuas namouan. </div>
<div class='s'>In tlanihniuiltil ica in Sara uan Agar </div>
<div class='p'>
<span class="verse" id="GL4_21">21&#160;</span>Naquin nanconniquih nanmolpisqueh imac nitlanauatil Moisés, ixnechoniluican: ¿Xamo queman nanconcactoqueh tlen ictoua in tlanauatil? </div>
<div class='m'>
<span class="verse" id="GL4_22">22&#160;</span>Pues ompa ihcuiliutoc, in Abraham oquinpix ome iconeuan: se iuan niesclava<a href='#FN7' epub:type='noteref' class='noteref'>*</a> uan ocse iuan naquin amo esclava, yeh nisiuau.<a href='#FN8' epub:type='noteref' class='noteref'>†</a> </div>
<div class='m'>
<span class="verse" id="GL4_23">23&#160;</span>Niconeu in esclava ones ica itlaniquilis tlalticpactlacatl, pero niconeu in tlen amo esclava ones nic Dios omoyectencau nesis. </div>
<div class='m'>
<span class="verse" id="GL4_24">24&#160;</span>Nin tlen innamechonnonotza ica nicancateh siuameh, moniuilia iuan in ome tlahtolsintilil. Agar, yeh icniuilia in tlahtolsintilil tlen omochiu itich in tipetl Sinaí, pues niconeuan san quen tlacatih ya teaxcameh queh esclavos. </div>
<div class='m'>
<span class="verse" id="GL4_25">25&#160;</span>Agar yehua icniuilia in tipetl Sinaí tlen catqui Arabia, uan noiuqui icniuilia in altipetl Jerusalén tlen cah nican tlalticpac, pues Jerusalén sansican iuan niconeuan ilpitoqueh queh esclavos itich nitlanauatil Moisés. </div>
<div class='m'>
<span class="verse" id="GL4_26">26&#160;</span>Pero nisiuau in Abraham, yeh icniuilia in Jerusalén tlen cah iluicac, naquin poui tehuan tomaman, pues yeh amo esclava. </div>
<div class='m'>
<span class="verse" id="GL4_27">27&#160;</span>Ica non ihquin ihcuiliutoc: </div>
<div class='q'>Ixpaqui, teh naquin amo uili itquinpia coconeh, teh naquin amo itquinpia moconeuan; </div>
<div class='q'>ixpohtzahtzi ica paquilistli, teh naquin amo itquixmati in toneualistli ica conetl. </div>
<div class='q'>Ixmati, ocachi miqueh niconeuan in siuatl naquin occauqueh </div>
<div class='q'>uan amo naquin icpia itlauical.<a href='#FN9' epub:type='noteref' class='noteref'>‡</a> </div>
<div class='p'>
<span class="verse" id="GL4_28">28&#160;</span>Nocniuan, namehuantzitzin sannoiuqui quemeh in Isaac, namonteconeuan inauac tlen Dios omoyectencau iuan in Abraham. </div>
<div class='m'>
<span class="verse" id="GL4_29">29&#160;</span>Uan quemeh ihcuac, uan quemeh axan, sannoiuqui ohcon panoua: naquin ones ica itlaniquilis tlalticpactlacatl, tlensa occhiuilih naquin ones ica nitlaniquilis in Espíritu Santo. </div>
<div class='m'>
<span class="verse" id="GL4_30">30&#160;</span>Ica non in Teotlahtolamatl ihquin techyolchicaua: “Ixquihquixti in esclava iuan niconeu, pues niconeu in esclava amo teuantis itich tlen iaxcatis niconeu naquin amo esclava.”<a href='#FN10' epub:type='noteref' class='noteref'>§</a> </div>
<div class='m'>
<span class="verse" id="GL4_31">31&#160;</span>Ica non, nocniuan, tehuan amo ticoneuan in esclava, tla yeh ticoneuan naquin amo esclava.  </div>
<div class='psalmlabel' id='GL5_0'> 5</div>
<div class='s'>Cristo onamechonquixtih temac </div>
<div class='p'>
<span class="verse" id="GL5_1">1&#160;</span>Cristo otechtohton acmo matican temac. Ohcon xonmocauacan, uan acmo ocsipa xonmotemactican manamechonihilpican temac. </div>
<div class='p'>
<span class="verse" id="GL5_2">2&#160;</span>¡Ixconcaquican yec tlen innamechoniluis! Neh, Pablo, innamechoniluia: Tla nanconsiliah in judiohnescayotl, nimiquilis in Cristo amo namechonmatlani itich dion tlen. </div>
<div class='m'>
<span class="verse" id="GL5_3">3&#160;</span>Uan ocsipa innamechonilnamictia: Nochi tlacatl tlen mojudiohnescayotia, icpia tlen icchiuas nochi tlen quihtoua in tlanauatil. </div>
<div class='m'>
<span class="verse" id="GL5_4">4&#160;</span>Naquin de namehuantzitzin ictemoua isqui chipauac inauactzinco Dios nic ictlacamati in tlanauatil judío, ictosniqui yomosicantlalih yoquicau Cristo, uan yomosicantlalih oquicau niteicnoitalitzin. </div>
<div class='m'>
<span class="verse" id="GL5_5">5&#160;</span>Pues tehuan ica in Espíritu itpiah in nichialis que ica in totlaniltoquilis Dios techonsilis itchipauaqueh. </div>
<div class='m'>
<span class="verse" id="GL5_6">6&#160;</span>Tlamilauca, inauactzinco Cristo Jesús amitlah ipatiu tla semojudiohnescayotia noso tla amo. San yeh nin tlen ipatiu: in tlaniltoquilistli inauactzinco Cristo tlen mota itich in tetlasohtlalistli. </div>
<div class='p'>
<span class="verse" id="GL5_7">7&#160;</span>Namehuantzitzin cuali onamonyayah; ¿aquih onnamechonixtzacuilih acmo ixcontlacamatican in tlen milauac? </div>
<div class='m'>
<span class="verse" id="GL5_8">8&#160;</span>Nin tlamachtilistli tlen namechontlaniltoctihtoqueh amo ualeua inauac Yehuatzin naquin onamechonnotz. </div>
<div class='m'>
<span class="verse" id="GL5_9">9&#160;</span>Ica nitlamachtilis se amo cuali tlamachtani quinmahmaua nochi in tlaniltocanih, sannoiuqui ohcon quemeh tzocotzin levadura icmahmaua nochi in tixtli. </div>
<div class='m'>
<span class="verse" id="GL5_10">10&#160;</span>Masqui ohcon, neh inmoyolchicaua inauactzinco in toTecotzin que namehuantzitzin namontlayoluisqueh quemeh neh; pero naquin namechoncuatlapololtihtinimi, Dios ictlatzacuiltis, amo icchiuilia aquih yeh. </div>
<div class='p'>
<span class="verse" id="GL5_11">11&#160;</span>Nocniuan, tla neh oc ontemachtihtinimini moniqui mamojudiohnescayotican in tlaniltocanih amo judíos, tla ohcon amo tlensaso onechchiuilisquiah naquin judíos, uan in tlamachtilis tlen ictematiltia nimiquilis in Cristo itich in cruz amo oquincualanisquia. </div>
<div class='m'>
<span class="verse" id="GL5_12">12&#160;</span>¡Tla sauil naquin namechontlapololtiah amo san mamojudiohnescayotican, tlamo yeh nochi mamotiquican! </div>
<div class='p'>
<span class="verse" id="GL5_13">13&#160;</span>Nocniuan, namehuantzitzin Dios onamechonnotz acmo xonilpitocan itich in tlanauatil; tlen quemah, non amo ictosniqui uilis nanconchiuasqueh nochi tlen namotlalticpactlaniquilis namechontlahtlanilia. Yehyeh xonmosepanmatlanican ica tetlasohtlalistli. </div>
<div class='m'>
<span class="verse" id="GL5_14">14&#160;</span>Pues ixconmatican, nochi in tlanauatil mosintilia itich nin san se tlahtol: “Ittlasohtlas mocniu quemeh teh itmotlasohtla.”<a href='#FN11' epub:type='noteref' class='noteref'>*</a> </div>
<div class='m'>
<span class="verse" id="GL5_15">15&#160;</span>Pero tla sa namonmotihtixohtoqueh uan sa namonmocualanihtoqueh, amo yeh ehco tonal namonmotlamipohpolouah. </div>
<div class='s'>In toyolilis mai quemeh in Espíritu Santo comoniquiltia </div>
<div class='p'>
<span class="verse" id="GL5_16">16&#160;</span>Ica non innamechoniluia: Xonninimican quen namechonyacana in Espíritu Santo, uan ohcon amo nanconpaquilismacasqueh namotlalticpactlaniquilis. </div>
<div class='m'>
<span class="verse" id="GL5_17">17&#160;</span>Porque in totlalticpactlaniquilis quixnamiqui in Espíritu, uan in Espíritu quixnamiqui in totlalticpactlaniquilis. Non omen mixnamiquih, uan ica non amo uili nanconchiuah tlen nanconniquih. </div>
<div class='m'>
<span class="verse" id="GL5_18">18&#160;</span>Pero tla in Espíritu namechonyacana, ictosniqui amo namoncateh imac in tlanauatil. </div>
<div class='p'>
<span class="verse" id="GL5_19">19&#160;</span>Yec sequixmatiuitzi in chiualistli tlen ualeua itich in tlalticpactlaniquilistli: [mocalaquiah iuan naquin amo iuan namiqueh,] pitzotic axtinimih ica nintlalnacayo, motemacah itich tlensa xolopihyotl, uan nintlayoluil tentoc ica tlensa xolopihcayotl, </div>
<div class='m'>
<span class="verse" id="GL5_20">20&#160;</span>quintlacachiuah tlen quinteneuah dioses, icchiuah naualyotl, tecocoliah, motiuanih, icpiah tlensa nichaualis, ihsiuca tlauelcalaquih, tlapahpanauanih amo intiquiu aquih ipan panouah, tlaxixiniah ica tlen amo yec tlamachtilis, </div>
<div class='m'>
<span class="verse" id="GL5_21">21&#160;</span>nixicolmiquih, [temictiah,] tlauanah, acmo motzacuiliah icpaquilismacah nintlalnacayo uan tlensaso ocsiqui quemeh nochi nin icchiuah. De non neh innamechonnehmachtia, quemeh yonnamechoniluih achtoh, aquihqueh ohcon icchiuah amo pouisqueh campa motlanauatilia Dios. </div>
<div class='p'>
<span class="verse" id="GL5_22">22&#160;</span>Pero tlen Espíritu Santo icmochiualtia itich in toyolo yeh yeh nin: tetlasohtlalis, paquilis, seuilis, tepacahyouilis, teicnoitalis, icchiua masei cuali conetl uan icchiua mauili mamoyolchicauacan seinauac, </div>
<div class='m'>
<span class="verse" id="GL5_23">23&#160;</span>icchiua maseteyequita uan icchiua masecmati quenih semotzacuilis. Amo catqui tlanauatil tlen uilis quixnamiquis nochi nin. </div>
<div class='p'>
<span class="verse" id="GL5_24">24&#160;</span>Nochi naquin iaxcauan in Cristo Jesús, yocsohsaqueh itich in cruz tlen nintlalticpactlaniquilis quintlahtlanilia uan quinyoltilana. </div>
<div class='m'>
<span class="verse" id="GL5_25">25&#160;</span>Ica non axan, nic in Espíritu yotechmactih yancuic yolilistli, matninimican quemeh in Espíritu techyacana. </div>
<div class='m'>
<span class="verse" id="GL5_26">26&#160;</span>Amo matmoueyiniquican, dion matpeualtican ixnamictli, uan amo matmonixicolitacan.  </div>
<div class='psalmlabel' id='GL6_0'> 6</div>
<div class='s'>Xonmosepanmatlanican quemeh tlanauatia Cristo </div>
<div class='p'>
<span class="verse" id="GL6_1">1&#160;</span>Nocniuan, tla acah ouitz itich itlah tlahtlacol, namehuantzitzin naquin namonninimih itich niteyacanalis in Espíritu, ixconmatlanican ica teicnoitalis mamoquitzteua, uan xonmotlachialican yec amo yeh sannoiuqui namechonyoltilana in tlahtlacol. </div>
<div class='m'>
<span class="verse" id="GL6_2">2&#160;</span>Itich nochi tlensa panolis, xonmosepanmatlanican, ohcon nancontlacamatosqueh nitlanauatiltzin Cristo. </div>
<div class='p'>
<span class="verse" id="GL6_3">3&#160;</span>Pero tla acah momati hasta tlenoh yeh, uan yeh amo tlen, san yehua mocahcayaua. </div>
<div class='m'>
<span class="verse" id="GL6_4">4&#160;</span>Ica non, sehse mactlatlata tlen yeh ichiualis, uan ohcon tla catqui itlah tlen ica uilis mosinis, san yeh macmato, uan amo mamosinihtinimi inauac nocsiquin, </div>
<div class='m'>
<span class="verse" id="GL6_5">5&#160;</span>pues sehse icnamiqui mixnextis ica tlen yeh nichiualis. </div>
<div class='p'>
<span class="verse" id="GL6_6">6&#160;</span>Naquin momachtia nitlahtoltzin Dios inauac acah, icnamiqui ica nochi tlen cuali yeh icpia icmatlanis nitemachtihcau. </div>
<div class='p'>
<span class="verse" id="GL6_7">7&#160;</span>Amo xonmocayauacan; Dios amo uilis nanconpahpanauisqueh. Nochi tlen in tlacatl ictoocas, noiuqui yeh non queuas, </div>
<div class='m'>
<span class="verse" id="GL6_8">8&#160;</span>naquin motlatooquia itich nitlalticpactlaniquilis, queuas ipoliuilis; pero naquin motlatooquia itich nitlaniquilis in Espíritu Santo, den Espíritu Santo queuas yolilistli tlen ica in sintitl nochipa. </div>
<div class='m'>
<span class="verse" id="GL6_9">9&#160;</span>Amo matsiyauican itchiuasqueh tlen cuali, pues ahsis in tonal ihcuac ittlaeuasqueh, tla amo sa itmosincauah. </div>
<div class='m'>
<span class="verse" id="GL6_10">10&#160;</span>Ica non, nochipa ihcuac tomac catqui, matchiuacan in tlen cuali innauac nochtin, uan ocachi innauac in tocniuan tlaniltocanih. </div>
<div class='s'>Pablo quintlaminahnauatia </div>
<div class='p'>
<span class="verse" id="GL6_11">11&#160;</span>Ixconitacan quen ica uehueyi tlahcuilol ica noma axan yen neh innamechontlahcuiluilia. </div>
<div class='m'>
<span class="verse" id="GL6_12">12&#160;</span>Nonqueh naquin namechonchiualtiah xonmojudiohnescayotican, ictemouah sayeh ninteyequitalis in tocniuan, uan amo icniquih tlapanosqueh ipampa in tlahtol tlen ictematiltia sayeh nimiquilitzin Cristo itich in cruz temaquixtia. </div>
<div class='m'>
<span class="verse" id="GL6_13">13&#160;</span>Tlen milauac, dion siquiera yehuan naquin judiohnescayotitoqueh amo tlatlacamatih itich nochi in tlanauatil judío; yehuan san icniquih xonmojudiohnescayotican uan ohcon uilis mosinisqueh ica namehuan. </div>
<div class='m'>
<span class="verse" id="GL6_14">14&#160;</span>Pero neh macamo ayic ohcon manmosini, tlamo sayeh ica nimiquilitzin in toTecotzin Jesucristo. Ica nimiquilitzin itich in cruz in tlalticpactli acmo icpia tlen quitas nouan, uan neh iuan. </div>
<div class='m'>
<span class="verse" id="GL6_15">15&#160;</span>Tlamilauca, [inauactzinco Cristo] amotlen ipatiu tla acah mojudiohnescayotia noso tla amo. Tlen quemah ipatiu yeh yeh nin: seyancuicanesis. </div>
<div class='m'>
<span class="verse" id="GL6_16">16&#160;</span>Nochtin naquin ictlacamatih nin tlamachtilis, masequihto yen tlen milauac Israel iaxcatzin Dios, macsilican niseuilitzin uan niteicnoitalitzin Yehuatzin. </div>
<div class='p'>
<span class="verse" id="GL6_17">17&#160;</span>Ipeuyan axan acmo inniqui acah manechmohsiuihto ica nochi non, pues itich notlalnacayo motztoc quen onechcohcocohqueh ipampa in toTecotzin Jesús. </div>
<div class='p'>
<span class="verse" id="GL6_18">18&#160;</span>Nocniuantzitzin, nitetlasohitalitzin in toTecotzin Jesucristo mai namouantzin. Amén.</div><div class="footnote">
<hr />
<aside epub:type='footnote' id="FN1"><p class="f"><a class="notebackref" href="#GL3_8"><span class="notemark">*</span> 3:8</a>
 <span class="ft">Gn. 12:3</span></p></aside>
<aside epub:type='footnote' id="FN2"><p class="f"><a class="notebackref" href="#GL3_10"><span class="notemark">†</span> 3:10</a>
 <span class="ft">Dt. 27:26</span></p></aside>
<aside epub:type='footnote' id="FN3"><p class="f"><a class="notebackref" href="#GL3_11"><span class="notemark">‡</span> 3:11</a>
 <span class="ft">Hab. 2:4</span></p></aside>
<aside epub:type='footnote' id="FN4"><p class="f"><a class="notebackref" href="#GL3_12"><span class="notemark">§</span> 3:12</a>
 <span class="ft">Lv. 18:5</span></p></aside>
<aside epub:type='footnote' id="FN5"><p class="f"><a class="notebackref" href="#GL3_13"><span class="notemark">*</span> 3:13</a>
 <span class="ft">Dt. 21:23</span></p></aside>
<aside epub:type='footnote' id="FN6"><p class="f"><a class="notebackref" href="#GL3_16"><span class="notemark">†</span> 3:16</a>
 <span class="ft">Gn. 12:7</span></p></aside>
<aside epub:type='footnote' id="FN7"><p class="f"><a class="notebackref" href="#GL4_22"><span class="notemark">*</span> 4:22</a>
 <span class="ft">Gn. 16:15</span></p></aside>
<aside epub:type='footnote' id="FN8"><p class="f"><a class="notebackref" href="#GL4_22"><span class="notemark">†</span> 4:22</a>
 <span class="ft">Gn. 21:2</span></p></aside>
<aside epub:type='footnote' id="FN9"><p class="f"><a class="notebackref" href="#GL4_27"><span class="notemark">‡</span> 4:27</a>
 <span class="ft">Is. 54:1</span></p></aside>
<aside epub:type='footnote' id="FN10"><p class="f"><a class="notebackref" href="#GL4_30"><span class="notemark">§</span> 4:30</a>
 <span class="ft">Gn. 21:10</span></p></aside>
<aside epub:type='footnote' id="FN11"><p class="f"><a class="notebackref" href="#GL5_14"><span class="notemark">*</span> 5:14</a>
 <span class="ft">Lv. 19:18</span></p></aside>

<hr />
</div>
</div></body></html>
