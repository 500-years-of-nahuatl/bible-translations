<!DOCTYPE html>
<html xmlns="http://www.w3.org/1999/xhtml" xmlns:epub="http://www.idpf.org/2007/ops" lang="npl" dir="ltr">
<head>
<meta charset="UTF-8" />
<link rel="stylesheet" href="epub.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width, height=device-height"/>
<title>Itlajtol Totajtsi Dios Judas 1</title>
</head>
<body dir='ltr'>
<ul class='tnav'>
<li><a href='index.xhtml'>Judas</a></li>
</ul>
<div class='main' id='JD0_0'>

<div class='mt'>Nin iamatlajkuilol San Judas  </div>
<div class='psalmlabel' id='JD1_0'> 1</div>
<div class='s'>Judas kintlajkuililia akimeh Dios okínnotski </div>
<div class='p'>

<span class="verse" id="JD1_1">1&#160;</span>Ne Judas niktekitilia Cristo, ne nokni n Jacobo. Nikintlajkuililia akimeh Dios n Teta okínnotski iwa okinxelo mayetokah iaxkawah, ken nonseititokeh iwan Cristo Jesús. 
<span class="verse" id="JD1_2">2&#160;</span>Xikselikah iteiknomatilis Dios, itlasojtlalis iwa iyolsewilis. </div>
<div class='s'>Akimeh kitemachtiah tlan amo milák </div>
<div class='r'>(2 Ped. 2:1-17) </div>
<div class='p'>
<span class="verse" id="JD1_3">3&#160;</span>Notlasojikniwah, satlawel oniknek nomechtlajkuililis iwa nomechilnamiktis ika totemakixtilis non tiksepampixtokeh, onikmoli kuali manomechtlajkuilili para ximochijchikawakah por n tlaneltokálistli non Dios okinmajmak iaxkawah. 
<span class="verse" id="JD1_4">4&#160;</span>Sikimeh yoichtakakalakeh non yowejkah okimpejpenkeh para kintlaijyowiltiskeh, tlakah amokualteh non okipatlakeh ikualtilis Dios iwa kijtoah weletis titlajtlakolchiwaskeh iwa amo kitlakitah Cristo Jesús non san Ye n Toteko. 
<span class="verse" id="JD1_5">5&#160;</span>Nomejwah ya nonkimatokeh pero nikneki nomechilnamiktis n Toteko Dios okinkixti n tlakah de Israel kan tlali de Egipto. Satepa okimpojpolo non amo okineltokakeh. 
<span class="verse" id="JD1_6">6&#160;</span>Iwa n ángelteh non amo omokajkeh kan Dios okintlali, iwa ayakmó okinekeh otetlakitakeh iwa okikakajtejkeh incha. Dios okintsak kan sentleyua iwa nochipa ompa kimpixtos asta maajsiki n iksemi tonati. 
<span class="verse" id="JD1_7">7&#160;</span>Ijkó omochijkeh non ochantitokah Sodoma iwa Gomorra iwa non ik ompa ochantitokah. Yejwah omosenkajkajkeh itech tlan inkuerpo okelewiaya iwa tlan pitsotik. Yika Dios okintlaijyowilti iwa okinkajkah ijtik tletl non ayik sewis para ompa matlaijyowikah. Nochi ni technejmachtia para amo ijkó matikchiwakah. </div>
<div class='p'>
<span class="verse" id="JD1_8">8&#160;</span>Ijkó kiné, ninteh tlakah noiwah kijtlakoah inkuerpo, iwa tejtemikih, amo kintlakitah n tekiwajkeh iwa fiero kintenewah n ángelteh. 
<span class="verse" id="JD1_9">9&#160;</span>Pero keman arcángel Miguel, omotekilmakatoka iwan diablo okimotlatlanilijtokah ikuerpo n Moisés, amo omixewi kiwijwikaltis. Yej san okili: “Ma Dios mamitstlaijyowilti.” 
<span class="verse" id="JD1_10">10&#160;</span>Pero ninteh tlakah, fiero kitenewa asta tlan amo kixmati. Kichiwa kemi n yolkameh kichiwah, nochi tlan onka kixmatih pero amo kajsikamatih yika moyakatlamiah san yejwah. </div>
<div class='p'>
<span class="verse" id="JD1_11">11&#160;</span>¡Miálmasteh! Ken kichijtinemih kemi okichi Caín. Iwa ken kinekih kitlaniskeh miak tomi, kichiwah tlan okichi Balaam, iwa mikkih kemi Coré porke okinmixnamik itlatitlanilwah Dios. 
<span class="verse" id="JD1_12">12&#160;</span>Yejwah kichiwah tlan tepinati keman non moololoah iwan nomokniwah iwa nontlakuah, keman nonkilnamikih imikilis Toteko. Ontlakuah iwa mopaktiah iwa amo kitlakitah Dios. </div>
<div class='p'>Yejwah kemi mextli non amo kualikah kiawitl non n ejekatl san kinwiwikah, kemi kuaujmeh non ya kitemakaskia intlakilo, ninteh kemi yaskiah yomikkeh, yika san semi kinwiwitlaskeh. 
<span class="verse" id="JD1_13">13&#160;</span>Yejwah kemi wejweyi amemélolteh non tlakpak motlatlamotlah iwa kualpankixtiah imposokyo sokitik itempa n weyi atl ika tlan tepinati kichiwa. Noiwa yejwah kateh kemi sítlalteh non yokixpolojkeh ojtli, iwa sa kinchixtok n sentleyuálistli kan tlaijyowitiweh. </div>
<div class='p'>
<span class="verse" id="JD1_14">14&#160;</span>Noiwa Enok non otlákatki ipan chikome tlakatl satepa de Adán,<a href='#FN1' epub:type='noteref' class='noteref'>*</a> okinteneh ninteh tlakah iwa ijkí okijto: Onikitak n Toteko ompa wits iwa kualinwikah miaktikeh ángeles. 
<span class="verse" id="JD1_15">15&#160;</span>Tetlaxtlawikih iwa kintlaijyowiltis n tlajtlakolejkeh akimeh okichijkeh tlan amokuali iwa fiero okitenewayah.” </div>
<div class='p'>
<span class="verse" id="JD1_16">16&#160;</span>Ninteh tlakah amitla kimpaktia, sanwel kinekih innewiah mopakilismakaskeh, san xankuatlajtoah, iwa kinyektenewah oksikimeh san para itla kintlajtlaniliskeh. </div>
<div class='s'>Judas kinnonotsa n tlaneltokakeh </div>
<div class='p'>
<span class="verse" id="JD1_17">17&#160;</span>Notlasojikniwah, nomejwah xikilnamikikah tlan yowejka onomechmatiltijkeh itlatitlanilwah n Cristo Jesús. 
<span class="verse" id="JD1_18">18&#160;</span>Yejwah onomechilijkeh: “Itech iksemi tonatijmeh, monextiskeh tlakah non san kiwewetskaskeh itlajtol Dios iwa kinyakanas inmelewilis amo kuali.” 
<span class="verse" id="JD1_19">19&#160;</span>Ninteh tlakah kinxexeloah n tokniwah iwa kichiwah ken kichiwah n tlaltikpaktlakah, iwa amo kipiah n Espíritu. </div>
<div class='p'>
<span class="verse" id="JD1_20">20&#160;</span>Pero nomejwah notlasojikniwah, nochipa xikneltokakah Dios. Non tlaneltokálistli miak ipati. Ijkuak nonmotiotsajtsiliskeh xikkawilikah n Espíritu Santo manomechili tlan weletis nonkijtoskeh. 
<span class="verse" id="JD1_21">21&#160;</span>Nochipa ximotlasojtlakah ika itlasojtlalis Dios. Iwa xikchiakah ika pakílistli n iksemi tonati ijkuak n Toteko Cristo Jesús itech iteiknomatilis kichiwas xiyolitokah nochipa kan ilwikak. </div>
<div class='p'>
<span class="verse" id="JD1_22">22&#160;</span>Xikinmiknomatikah akimeh ayamó chikawak intlaneltokális. 
<span class="verse" id="JD1_23">23&#160;</span>Oksikimeh xikinmakixtikah imak tletl, iwa n oksikimeh xikinmiknomatikah ika mawílistli, iwa xiktlamotlakah intlakeh non yomopitsotili ika intlajtlakolwah. </div>
<div class='s'>Judas kiweyilia Dios </div>
<div class='p'>
<span class="verse" id="JD1_24">24&#160;</span>Dios Totemakixti kipia weletílistli para nomechmokuitlawis iwa amo xiwetsikah itech tlajtlákoli, iwa ika pakílistli nomechteixpantis non chipawakeh ixpa imawistilis, 
<span class="verse" id="JD1_25">25&#160;</span>non san Ye se Dios onka non saikpanoa ixtlamatini, Totemakixti, mayeto Íwa n mawistílistli, n weletílistli iwa n tekiwajkayotl axa iwa nochipa. </div>
<div class='p'>Ijkó mamochiwa.</div><div class="footnote">
<hr />
<aside epub:type='footnote' id="FN1"><p class="f"><a class="notebackref" href="#JD1_14"><span class="notemark">*</span> 1:14</a>
 <span class="ft">Lucas 3:37b-38: Enok otlákatki ipan chikome tlakatl satepa de Adán. Enok ikone n Jared, Jared ikone n Mahalaleel, Mahalaleel ikone n Cainán, iwa n Cainán ikone n Enós, Enós ikone n Set, iwa n Set ikone n Adán, iwa n Adán ikone Dios.</span></p></aside>

<hr />
</div>
</div></body></html>
