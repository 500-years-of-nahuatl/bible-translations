<!DOCTYPE html>
<html xmlns="http://www.w3.org/1999/xhtml" xmlns:epub="http://www.idpf.org/2007/ops" lang="ncj" dir="ltr">
<head>
<meta charset="UTF-8" />
<link rel="stylesheet" href="epub.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width, height=device-height"/>
<title>In yancuic mononotzalistli ica Totecohtzin Jesucristo 2 TIMOTEO 1</title>
</head>
<body dir='ltr'>
<ul class='tnav'>
<li><a href='index.xhtml'>2 TIMOTEO</a></li>
</ul><ul class='tnav'><li><a href='2TI.xhtml#T21_0'>1</a></li>
<li><a href='2TI.xhtml#T22_0'>2</a></li>
<li><a href='2TI.xhtml#T23_0'>3</a></li>
<li><a href='2TI.xhtml#T24_0'>4</a></li>
</ul>

<div class='main' id='T20_0'>

<div class='mt'>IN OUPA ITLAHCUILOLAMAU IN TETIOTLATITLANIL PABLO ICA IN TIMOTEO  </div>
<div class='psalmlabel' id='T21_0'> 1</div>
<div class='p'>

<span class="verse" id="T21_1">1&#160;</span>Nehhua Pablo, nitetiotlatitlanil in Jesucristo ica itlanequilistzin in Dios, ic maniquinnonotza nohuiyan quen quinmacalohtoc inin nemilistli ica aquin quineltoca ica Cristo Jesús. 
<span class="verse" id="T21_2">2&#160;</span>Axan Timoteo, nimitzihcuili inin amatl. Tehhuatl quen tinotlasohconeu quen onimitztlaneltocti ica itlahtoltzin. Nicnequi mamitztiochihualo huan moca matlocoyalo huan mamitzpacmacalo in Dios Tohueyitahtzin huan Totecohtzin Jesucristo. </div>
<div class='s'>Tlanonotztinemi teca in Cristo </div>
<div class='p'>
<span class="verse" id="T21_3">3&#160;</span>Nitepalehuiya in Dios ica cuali notlanehnehuilis quen noyojqui otepalehuiyayahque nochichicacoluan. Ihcuac nimoyolmachtiya, niquilnamiqui quen tehhua no ijcon titepalehuiya huan nitetlasohcamati ica tehhua. 
<span class="verse" id="T21_4">4&#160;</span>Niquilnamiqui nochipa ic otichocac queman otimoxelohque huan tequin nicnequi nimitzitas ic nimopacmacas. 
<span class="verse" id="T21_5">5&#160;</span>Niquilnamiqui ica motlaneltoquilis tlamelajcan tlen ticpiya. Ijcon achto oquineltocaque in motzitzin Loida huan monana Eunice, huan nicmati yec quen tehhua no ticneltoca. </div>
<div class='p'>
<span class="verse" id="T21_6">6&#160;</span>Ic inon, nimitztlalnamictiya quen ximoyolchicahua ic tictequitiltis ica in motiotlamatilis in tlen Dios omitzmacaloc ihcuac onictlali noman motech. 
<span class="verse" id="T21_7">7&#160;</span>Tleca Dios ahmo monequis san timoucanemisque, tlahmo monequis tiyolchicaucanemisque huan timotlasohtlasque huan tiyectlamautiyesque. 
<span class="verse" id="T21_8">8&#160;</span>Ahmo xipinahui ic titlanonotzas teca Totecohtzin, niyan ahmo xipinahui ica nehhua, quen nitzactoc tleca onitlanonotzayaya ica Yehhuatzin. Ocachi cuali xitlapano noyojqui ipampa in tlahtoli den temaquixtilistli, ijcon quen mitzchicahualos in Dios. 
<span class="verse" id="T21_9">9&#160;</span>Dios otechmaquixtiloc huan otechnotzaloc matinemican tlamelajcan teixpa. Oquiyectlalilo quen techmaquixtilos ica Cristo Jesús achto ic opeu in tlalticpactli tleca otechtlasohtlaloc. 
<span class="verse" id="T21_10">10&#160;</span>Huan axan technextililohtoc inin tetlasohtlalis quen ohualuilohuac Totemaquixticahtzin Jesucristo. Yehhuatzin otechchihualoc ayacmo timopolosque huan otechmacaloc in nemilistli nochipa. Yeh in cuali tlahtoltzin tlen oticneltocaque. </div>
<div class='p'>
<span class="verse" id="T21_11">11&#160;</span>Dios onechtocahhuiloc ic niquinnonotzas in tetlahtoltzin huan onechtitlaniloc quen tetiotlatitlanil ic niquinmachtis inohque aquin ahmo judeahtecos. 
<span class="verse" id="T21_12">12&#160;</span>Huan ic inon nitlapanohtica. Huan ahmo nipinahui, tleca nicmati aquin nictemachiya. Nicyecmati quen Yehhuatzin cuali moehuas nochin tlen onictemacti. </div>
<div class='p'>
<span class="verse" id="T21_13">13&#160;</span>Xicchiutinemi in tlen melahuac quen onimitznextili ica nochin motlaneltoquilis huan ica in tlasohtlalistli tlen ticpiyahque quen timosetilihtoque tehuan Cristo Jesús. 
<span class="verse" id="T21_14">14&#160;</span>Xicyequita in cualtzin itlahtoltzin huan mitzyolchicahualos Itiotonaltzin Dios aquin mocahualo toyolihtec. </div>
<div class='p'>
<span class="verse" id="T21_15">15&#160;</span>Yiticmati quen onechcauteuque nochten in tocnihuan den tlali Asia aquin nohuan ocatcahque. In Figelo huan Hermógenes ome de yehhuan. 
<span class="verse" id="T21_16">16&#160;</span>Huan Totecohtzin ma inca tlocoyalo in ichanihcahuan in Onesíforo, tleca yehhuatl miyacpa onechyolchicau huan ahmo opinau ic ohuala nechita, masque nitzactoc. 
<span class="verse" id="T21_17">17&#160;</span>Tlahmo oc noncua, ihcuac oahsito nica ipan in altepetl Roma, ahmo oquilcau nechtemos hasta onechahsic. 
<span class="verse" id="T21_18">18&#160;</span>In Totecohtzin maquitiochihualo yec ipan in tonali queman hualuilohuas. Quen yiticmati yec, ica miyac otechpalehui nepa ipan in altepetl Efeso.  </div>
<div class='psalmlabel' id='T22_0'> 2</div>
<div class='s'>Se cuali soldado den Jesucristo </div>
<div class='p'>
<span class="verse" id="T22_1">1&#160;</span>Huan axan, notlasohconeu, ximoyolchicahua ica tetlasohtlalis in Cristo Jesús. 
<span class="verse" id="T22_2">2&#160;</span>In tlen onimitzcaquilti temiyacaixpa, xiquinmatilti oc sequin tlacamen yolcualten. Huan yehhuan maixcohyehuican ic quinmatiltisque in oc sequinten. </div>
<div class='p'>
<span class="verse" id="T22_3">3&#160;</span>Axan tel, xicxico in tlapanolistli ihcuac titetlacamatis Totecohtzin quen in cuali soldado quitlacamatis in tlayecanqui, masque molui tequiyo. 
<span class="verse" id="T22_4">4&#160;</span>Niyan se soldado quichiutinemi ica tlen de yehhua, tleca quinequis maquimahuestili in tlayecanqui. 
<span class="verse" id="T22_5">5&#160;</span>Huan quen aquin mahuiltiyani ahhuel quiselis itlatlan in tlahmo mahuiltiya quen ca in tlanahuatili, no ijcon in tlaneltocani matequiti quen monequi Yehhuatzin. 
<span class="verse" id="T22_6">6&#160;</span>In tlacatl aquin tequiti chicahuac ipan in mili, yeh in aquin quiselis in cuali itlatlan ica inon itlatoc. Huan ijcon ca in aquin tequiti tehuan in Dios. 
<span class="verse" id="T22_7">7&#160;</span>Xicchihua cuenta ica tlen nimitziluiya huan Yehhuatzin Totecohtzin mitztlalnamictilos ica nochin. </div>
<div class='p'>
<span class="verse" id="T22_8">8&#160;</span>Ahyic xiquilcahua in Jesucristo oihxohuac den mijcamen. Yehhuatzin in ichichicaixuiu in hueyixtoc David huan motequiutisque nochipa. Yeh in cuali tlahtoltzin tlen nitlanonotza. 
<span class="verse" id="T22_9">9&#160;</span>Nitlapanotica ipan in telpiloya quen se ahmo cuali tleca ijcon onitlanonotz. Huan masque axan neh nitzactoc, oc niquintlaneltoctiya ica itlahtoltzin Dios. 
<span class="verse" id="T22_10">10&#160;</span>Huan ic inon nicxicos nochin impampa yehhuan in aquin mosecnintlalihtoque in Dios. Nicnequi maquipiyacan in temaquixtilistli cualtzin huan tlen ahyic tlamis. Nochin ticahsisque ica in Cristo Jesús. </div>
<div class='p'>
<span class="verse" id="T22_11">11&#160;</span>Axan nicnequi nimitztlalnamictis ica se tlahtoli melahuac: </div>
<div class='q'>Tla timotemactisque ipan miquilistli tepampa in Cristo, noyojqui tiyesque tehuan. </div>
<div class='q'>
<span class="verse" id="T22_12">12&#160;</span>Tla tepampa titlapanosque, no ijcon titlatequiutisque tehuan. </div>
<div class='q'>Tla timoxihxicosque ica Yehhuatzin, noyojqui Yehhuatzin moxihxicolos ica tehhuan. </div>
<div class='q'>
<span class="verse" id="T22_13">13&#160;</span>Tla cana tehhuan timoxihxicosque, Yehhuatzin mochihuas nochin tlen omihto. </div>
<div class='q'>Tleca Yehhuatzin ahhuel motlahtolpatlalo. </div>
<div class='s'>Se tequitqui moyequixmautoc </div>
<div class='p'>
<span class="verse" id="T22_14">14&#160;</span>Xiquintlalnamicti inohque yolcualten teixpa Totecohtzin, ayacmo mamotlahtolchihuican, tleca inin tlahtoli ahmo cuali huan san tlaluis. Tlahmo ijcon quintlapolochtisque in aquin quicaquihque. 
<span class="verse" id="T22_15">15&#160;</span>Xictlanisnequi teixpa in Dios timochihua se tequitqui moyequixmautoc. Huan ahmo oncan tlen ic timopinautis, tleca ticmatis yec itlahtoltzin Dios huan ticmatis quen ocachi cuali titlanonotzas. 
<span class="verse" id="T22_16">16&#160;</span>Xiquixtohuetzo in tlalticpac tlahtoli quen san tlaluis, tleca aquin tlahtohuahque ijcon ocachi teilcahuasque. 
<span class="verse" id="T22_17">17&#160;</span>Huan inon tlahtoli quintlapolochtis miyacten. Ijcon tlahtohuahque in Himeneo huan Fileto. 
<span class="verse" id="T22_18">18&#160;</span>Yehhuan omotlapolochtihque ica in tlen melahuac quen quihtohuahque yopanoc in tonali den ihxohualistli den tlaneltocanimen. Huan ijconon quincahcayautinemihque sequin ica intlaneltoquilis huan ic inon oquintlapolochtihque. 
<span class="verse" id="T22_19">19&#160;</span>Huan in tlaneltocanimen aquin quineltocahque chicahuac ahhuel quintlahtolpatlasque. Quipiyahque quen tesello in Dios tlen quihtohua ijquin: “In Totecohtzin quinixmatilo in aquin tehuaxcahuan.” Huan noyojqui quihtohua: “In aquin poutoque tehuan in Cristo quipiya tlen moxelosque den ahmo cuali.” </div>
<div class='p'>
<span class="verse" id="T22_20">20&#160;</span>Ipan se hueyi cali oncan miyac trastes tlen quitequiutiyahque. Sequin den oro huan plata, huan noyojqui sequin den cohuitl huan den tepalcatl. Sequin motequiutiya ica tlen ocachi cuali icualnexca huan in oc sequin ica san tlen. 
<span class="verse" id="T22_21">21&#160;</span>In itiotlayehualoltzin quen in hueyi cali. In tla seya quinequi motequiutis ica tlen cuali teixpa Totecohtzin, mamoxelo ica in ahmo cuali. Huan ijcon cuali motequiutis ica in tlen cuali. </div>
<div class='p'>
<span class="verse" id="T22_22">22&#160;</span>Xiquilcahua in ahmo cuali tlanehnehuilistli den telpochten huan xinemi tlamelajcan, ica cuali motlaneltoquilis. Huan manemi san tlamach, sansecnin ihuan in aquin tenotza in Totecohtzin ica cuali iyolo. 
<span class="verse" id="T22_23">23&#160;</span>Ahmo xiquinchihuili cuenta in aquin san tlaluis motlahtolchihuiyahque. Yiticmati quen ic inon pehua motehuiyahque. 
<span class="verse" id="T22_24">24&#160;</span>Huan se tepalehuihcau in Totecohtzin ahmo manemi ipan in tlahtolchihualistli, tlahmo manemi cuali ica nochten. Huan maye se cuali tlamachtiyani huan maquintlapohpolui. 
<span class="verse" id="T22_25">25&#160;</span>Huan quinnonotzas in mohsiucamen ica tlen cuali itlanehnehuilis huan ijcon cana quinyolcuepalos in Dios huan ijcon maquixmatican in tlen melahuac. 
<span class="verse" id="T22_26">26&#160;</span>Huan ijcon maquisasque den tlacahcayahualistli den ahmo cuali tlacatl. Yeh in aquin quinquitzquihtoc huan quintequiutiya quen yeh quinequi.  </div>
<div class='psalmlabel' id='T23_0'> 3</div>
<div class='s'>Quen yesque in tlacamen ic tlantas in tlalticpactli </div>
<div class='p'>
<span class="verse" id="T23_1">1&#160;</span>Noyojqui xicnehnehuili hualas in tonalten ocachi tequiyo ic tlantas in tlalticpactli. 
<span class="verse" id="T23_2">2&#160;</span>In tlacamen san pactinemisque huan quitlasohtlasque in tomin. Huan mohueyilisque masque ahmo tlen inquisca. Huan teca tlahtohuahque in Dios huan ahmo quintlacamatisque intata huan ahmo motlasohcamatisque huan san tlen quichihuasque. 
<span class="verse" id="T23_3">3&#160;</span>Ahmo ica tlocoyahque niyan ahmo quintlapohpoluilisque. San tlacahcayaucamen huan ahhuel motlacamatiltisque. Ahmo ipan tlachiyahque huan quixnamiquihque nochin tlen cuali. 
<span class="verse" id="T23_4">4&#160;</span>Yesque tlatemactiyanimen huan san mohueyiliyahque huan quitemohuahque tlen ic mopacmacasque huan ahmo quichihuahque cuenta ica in Dios. 
<span class="verse" id="T23_5">5&#160;</span>Quichiutiyesque cuali icualnexca in intlaneltoquilis huan ic nele ahmo quineltocahque ica Yehhuatzin. </div>
<div class='p'>Ahmo xiquinchihua cuenta ica inohque tlacamen. 
<span class="verse" id="T23_6">6&#160;</span>Tleca sequin de inihque caten hasta calaquihque ipan inchan in sihuamen tontas aquin tlahtlacolantoque miyac huan quincahcayahuahque. Inon sihuamen mohuicatinemihque ica san tlen quicaquihque. 
<span class="verse" id="T23_7">7&#160;</span>Quicaquisque san aquin huan ahmo queman quinehnehuiliyahque in tlen melahuac. 
<span class="verse" id="T23_8">8&#160;</span>Huan ijcon quen inon tlamatcamen Janes huan Jambres oquixnamiqui in Moisés, ijcon noyojqui inon tlacamen quixnamiquihque in tlen melahuac. Inohque tlacamen intlanehnehuilis ahmo cuali huan ayacuel quineltocasque in tlen melahuac. 
<span class="verse" id="T23_9">9&#160;</span>Huan ahhuel quincahcayahuasque in aquin nele teneltocahque, tleca nochin quinehnehuilisque san ixpoliutoque inohque tlacamen. Ijcon opanoc ica inohque ome tlamatcamen aquin oquixnamijque in Moisés. </div>
<div class='p'>
<span class="verse" id="T23_10">10&#160;</span>Huan tehhuatl oticchiu cuenta ica tlen cuali notlanextilil huan quen ninentinemi, huan tlen ocachi nicnequi nicchihuas, huan quen nicneltoca, huan quen niquintlapohpoluis huan niquintlasohtla nochten, huan quen onicxico ica tlen onechmohsihuihque huan ahmo oniquilcau ica notlaneltoquilis. 
<span class="verse" id="T23_11">11&#160;</span>Tiquilnamiqui quen onechmohsihuihque huan quen onechtlapanoltihque. Ticmati yec tlen onechpanoc ipan in altepemen Antioquía huan Iconio huan Listra. Huan Notecohtzin onechmaquixtiloc ica inon ahmo cuali. 
<span class="verse" id="T23_12">12&#160;</span>Ic nele nochten in aquin quinequihque motemacasque tehuan Cristo Jesús ijcon quinmohsihuisque in oc sequinten. 
<span class="verse" id="T23_13">13&#160;</span>Huan in ahmo cualten huan in tlacahcayaucamen quichiutinemisque ocachi ahmo cuali. Nochipa quincahcayautiyesque ica in ahmo cuali tlanehnehuilistli ica tlen yehhuan omocahcayauque. </div>
<div class='p'>
<span class="verse" id="T23_14">14&#160;</span>Huan tehhua xicchiutiye in tlen timomachtihto, huan in tlen ticyecmautoc. Xicmati yeh in tlen onimitznextili. 
<span class="verse" id="T23_15">15&#160;</span>Hasta tiquitzinin yiticmautoc in Itlahcuiloltzin Dios huan inon cuali mitznextiliyahque ica inon temaquixtilistli, in tlen oticahsic queman oticneltocac ica Cristo Jesús. 
<span class="verse" id="T23_16">16&#160;</span>Nochin Itlahcuiloltzin nele itlahtoltzin Dios huan techmachtiya in tlen ticpiyahque ticneltocahque huan techyolcuepa ica in tlen ahmo melahuac, huan technonotza ica cuali totlanehnehuilis, huan techtlacamatiltiya quen nemisque tlamelajcan. 
<span class="verse" id="T23_17">17&#160;</span>Huan ijcon in tlacatl aquin tehuaxca in Dios maye quiyecahsicamati, huan maquiyecmatis quen quichihuas nochin tlen cuali.  </div>
<div class='psalmlabel' id='T24_0'> 4</div>
<div class='p'>
<span class="verse" id="T24_1">1&#160;</span>Nimitztequiutiya molui teixpa in Dios huan Totecohtzin Jesucristo aquin hualuilohuas quen hueyixtoc huan quinixcomacasque in tlacamen huan in mijcamen, 
<span class="verse" id="T24_2">2&#160;</span>xiquinnonotza in itlahtoltzin huan ximoyehyelti nochipa huan nohuiyan. Xiquintlaneltocti in tocnihuan huan xiquintlacahualti ica in ahmo cuali huan xiquinnonotza ica tlapohpoluilistli ica tlen tiquinmachtis. 
<span class="verse" id="T24_3">3&#160;</span>Tleca ahsiquiu in tonali queman in tlacamen ahmo quitlacamatisque in tlanextilistli melahuac. Quintemosque miyacten tlamachtiyanimen aquin quinmachtiyahque san ica tlen quimpactiya quicaquisque, masque san camanali. 
<span class="verse" id="T24_4">4&#160;</span>Ayacmo quichihuasque cuenta ica tlen melahuac, in tlahmo san ica tlahtoli san tlaluis. 
<span class="verse" id="T24_5">5&#160;</span>Huan tehhuatl, Timoteo, nochipa xiyectlamautiye, xitlapano tlamach, huan ximotemaca ic titlanonotzas ica in itlahtoltzin den temaquixtilistli. Ijconon xicyecchihua in motequiu. </div>
<div class='p'>
<span class="verse" id="T24_6">6&#160;</span>Nehhuatl yinimotemacatoc nimiquis. Huan yiahsitihuitz in tonali queman nimiquis. 
<span class="verse" id="T24_7">7&#160;</span>Huan ijcon onictlan ica nochin notequiu. Niqueutoc notlaneltoquilis. Masque onechixnamijque miyacten, oniquinnonotz ica in cuali itlahtoltzin Dios. 
<span class="verse" id="T24_8">8&#160;</span>Ic inon nechmacasque notlatlan ica nonemilis tlamelajcan. Yeh in tlen nechmacalos ihcuac oc sepa hualuilohuas Notecohtzin, in aquin in tlixcomacani tlamelajcan. Huan ahmo san ica nehhua, in tlahmo noyojqui para nochten aquin tequin quinequihque mahualuilohua oc sepa. </div>
<div class='s'>Quinahuatiya in Timoteo ica tlen quinequi </div>
<div class='p'>
<span class="verse" id="T24_9">9&#160;</span>Xicchihua cuenta ic ihsiu tihualas tinechitas. 
<span class="verse" id="T24_10">10&#160;</span>Tleca in Demas onechcau huan oquihuelitac in tlen de inin tlalticpactli huan oya Tesalónica. Huan onictitlan in Crescente ipan in tlali Galacia huan onictitlan in Tito ipan in tlali Dalmacia. 
<span class="verse" id="T24_11">11&#160;</span>San yeh in Lucas omocau nohuan. Xictemo in Marcos huan xinechualiquili, tleca cuali nechpalehuis ipan inin notequiu. 
<span class="verse" id="T24_12">12&#160;</span>In Tíquico onictitlan ipan in altepetl Efeso. 
<span class="verse" id="T24_13">13&#160;</span>Ihcuac tihualas xicualica nopampijca tlen onicau ipan in altepetl Troas ipan ichan in Carpo. Huan xinechualiquili noyojqui in noamahuan huan ocachi in cuitlaxten in tlen quipiya notlahcuilol. </div>
<div class='p'>
<span class="verse" id="T24_14">14&#160;</span>In Alejandro, yehhuatl in tepostlatiyani nechchihuilihtoc molui ahmo cuali. Huan Yehhuatzin Notecohtzin quitlaxtlahualtilos ica in tlen ahmo cuali quichiutoc. 
<span class="verse" id="T24_15">15&#160;</span>Tehhuatl ximomalui ica yehhuatl tleca molui quixnamictoc ica tehhuan totlanonotzalis. </div>
<div class='p'>
<span class="verse" id="T24_16">16&#160;</span>Ihcuac achto onimopalehui iixpa in tlixcomacanimen, ahmo aquin onechpalehui. Nochten onechcauque. Nicnequi ahmo maquinchihualo cuenta Yehhuatzin quen onechchiuque. 
<span class="verse" id="T24_17">17&#160;</span>Huan Notecohtzin onechpalehuiloc huan onechyolchicahualoc. Huan ijcon cuali oniquinnonotz in itlahtoltzin den temaquixtilistli huan ijcon maquicaquican nochin tlacamen ahmo judeahtecos. Ijcon onechmaquixtiloc ica miquilistli. 
<span class="verse" id="T24_18">18&#160;</span>Huan nechmaquixtilos ica nochin ahmo cuali huan nechehualos ihcuac niahsis neluicac. Matitemahuestilican nochipa. Huan mayeto ijcon. </div>
<div class='s'>In tlahcuiloli ic tlixnahuatiya </div>
<div class='p'>
<span class="verse" id="T24_19">19&#160;</span>Niquintlahpalohua in Prisca huan inamic Aquila ihuan in ichanihcahuan Onesíforo. 
<span class="verse" id="T24_20">20&#160;</span>In Erasto omocau ipan in altepetl Corinto huan Trófimo onicualcautehuac cocoxqui ipan in altepetl Mileto. 
<span class="verse" id="T24_21">21&#160;</span>Xiihsihui ic tihualas achto ihcuac ahsiquiu in tonali den itztic. Huan mitztlapalohuahque in Eubolo, in Pudente, huan Lino huan inana Claudia, huan nochin oc sequin tocnihuan. 
<span class="verse" id="T24_22">22&#160;</span>Huan quen Totecohtzin Jesucristo mailohua mohuan huan Dios mamechtiochihualo namochten namehhuan. Huan ijcon mayeto.</div><div class="footnote">
<hr />
</div>
</div></body></html>
