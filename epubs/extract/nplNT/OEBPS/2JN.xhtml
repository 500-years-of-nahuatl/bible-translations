<!DOCTYPE html>
<html xmlns="http://www.w3.org/1999/xhtml" xmlns:epub="http://www.idpf.org/2007/ops" lang="npl" dir="ltr">
<head>
<meta charset="UTF-8" />
<link rel="stylesheet" href="epub.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width, height=device-height"/>
<title>Itlajtol Totajtsi Dios 2 Juan 1</title>
</head>
<body dir='ltr'>
<ul class='tnav'>
<li><a href='index.xhtml'>2 Juan</a></li>
</ul>
<div class='main' id='J20_0'>

<div class='mt'>N ojpatia iamatlajkuilol San Juan  </div>
<div class='psalmlabel' id='J21_0'> 1</div>
<div class='s'>Nomechtlajpaloa </div>
<div class='p'>

<span class="verse" id="J21_1">1&#160;</span>Ne Juan, ya ni tetajtsi innawak tokniwah akimeh nikinyakana. Nikintlajkuililia n tlaneltokakeh<a href='#FN1' epub:type='noteref' class='noteref'>*</a> non Totajtsi Dios okinpéjpenki, akimeh satlawel nikintlasojtla, iwa amo san ne nikintlasojtla, yej noiwa nochteh akimeh yokixmatkeh tlan milák. 
<span class="verse" id="J21_2">2&#160;</span>Tejwah tomechtlasojtlah porke tikpixtokeh tlan milák itech toyolo, iwa mokawas towah nochipa. 
<span class="verse" id="J21_3">3&#160;</span>Niktlajtlanilia Dios n Teta, iwa Ikone Cristo Jesús, manomechmakakah inkualtilis, inteiknomatilis iwa manomechmakakah inyolsewilis iwa yetoskeh nomowah tlan milák iwa nomechtlasojtlaskeh. </div>
<div class='s'>Tlan milák iwa n tlasojtlálistli </div>
<div class='p'>
<span class="verse" id="J21_4">4&#160;</span>Miak onechpakti porke onikinmajsito sikimeh de nomejwah non kichijtokeh tlan kijtoah itlajtol Dios non milák, ijkó kemi Totajtsi Dios otechnawatih matikchiwakah. 
<span class="verse" id="J21_5">5&#160;</span>Axa, nokniwah<a href='#FN2' epub:type='noteref' class='noteref'>†</a> nomechtlatlaujtia matimotlasojtlakah tinochteh. Nin tlanawatílistli amo yankuik, san ye non otechmachtijkeh ijkuak otikselijkeh n Cristo. 
<span class="verse" id="J21_6">6&#160;</span>Akin de milajka techtlasojtla noiwa kintlakamati itlanawatilwah Dios. Iwa kemi nomejwah ya nonkimatih desde ijkuak ononkiselijkeh n Cristo, Dios technawatia matimosepantlasojtlakah, ijkó kemi otechmachtijkeh desde ijkuak opé tikneltokah Cristo. </div>
<div class='s'>Ximotlachilikah porke nemi miakeh tekajkayajkeh </div>
<div class='p'>
<span class="verse" id="J21_7">7&#160;</span>Itech nin tlaltíkpaktli nemih miakeh tekajkayajkeh, iwa kijtoah Cristo amo milák owala itech nin tlaltíkpaktli kemi se tlakatl kemi tejwah. Akin ijkó kijtoa, tekajkaya iwa ikokolikni n Cristo. 
<span class="verse" id="J21_8">8&#160;</span>Ximotlachilikah, para amo nonkipoloskeh nochi tlan kuali yotikchijkeh, yej ajsitok xikselikah nomotlatliokolil. </div>
<div class='p'>
<span class="verse" id="J21_9">9&#160;</span>Nochi akin moixkoyantia iwa amo kitlakita itemachtilis Cristo, Dios amo ka íwa. Pero akin nochipa kimopantia tlan Cristo okitemachti, Dios n Teta iwa Ikone nochipa yetoskeh íwa. 
<span class="verse" id="J21_10">10&#160;</span>Tla aka yawi nomocha iwa amo kiwika itlamachtilis Cristo, amo xikkalakikah nion xikselikah nion xiktlajpalokah, 
<span class="verse" id="J21_11">11&#160;</span>porke akin kitlajpaloa noiwa moiknitia ika tlan ye kichijtinemi. </div>
<div class='s'>Juan otlayolopacho </div>
<div class='p'>
<span class="verse" id="J21_12">12&#160;</span>Miak nikpia tlan nomechtlapowis, pero amo nikneki san nomechtlajkuililis, porke nikneki nias nomechontlajpaloti iwa timotlapowiskeh tonewiah, ijkó niyetos ika miak pakílistli. </div>
<div class='p'>
<span class="verse" id="J21_13">13&#160;</span>Mitsontlajpaloah n tlaneltokakeh non moiknitiah towah.<a href='#FN3' epub:type='noteref' class='noteref'>‡</a></div><div class="footnote">
<hr />
<aside epub:type='footnote' id="FN1"><p class="f"><a class="notebackref" href="#J21_1"><span class="notemark">*</span> 1:1</a>
 <span class="ft">N griego kipia </span><span class="fq">siwatl iwa mopilwah</span></p></aside>
<aside epub:type='footnote' id="FN2"><p class="f"><a class="notebackref" href="#J21_5"><span class="notemark">†</span> 1:5</a>
 <span class="ft">N griego kipia </span><span class="fq">tejwatsi nokni siwatl</span></p></aside>
<aside epub:type='footnote' id="FN3"><p class="f"><a class="notebackref" href="#J21_13"><span class="notemark">‡</span> 1:13</a>
 <span class="ft">N griego kipia </span><span class="fq">nokni siwatl akin Dios okipéjpenki</span></p></aside>

<hr />
</div>
</div></body></html>
