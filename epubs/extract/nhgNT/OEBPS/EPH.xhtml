<!DOCTYPE html>
<html xmlns="http://www.w3.org/1999/xhtml" xmlns:epub="http://www.idpf.org/2007/ops" lang="nhg" dir="ltr">
<head>
<meta charset="UTF-8" />
<link rel="stylesheet" href="epub.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width, height=device-height"/>
<title>El Nuevo Testamento en nahuatl de Tetelcingo Efesios 1</title>
</head>
<body dir='ltr'>
<ul class='tnav'>
<li><a href='index.xhtml'>Efesios</a></li>
</ul><ul class='tnav'><li><a href='EPH.xhtml#EP1_0'>1</a></li>
<li><a href='EPH.xhtml#EP2_0'>2</a></li>
<li><a href='EPH.xhtml#EP3_0'>3</a></li>
<li><a href='EPH.xhtml#EP4_0'>4</a></li>
<li><a href='EPH.xhtml#EP5_0'>5</a></li>
<li><a href='EPH.xhtml#EP6_0'>6</a></li>
</ul>

<div class='main' id='EP0_0'>

<div class='mt2'>Sente cörta tli San Pöblo oquemejcuelfe </div>
<div class='mt'>EFESIOS  </div>
<div class='psalmlabel' id='EP1_0'> 1</div>
<div class='p'>

<span class="verse" id="EP1_1">1&#160;</span>Naja nePöblo, que neca netlateotitlantle de Cristo Jesús, pues ejqueu quenequihuaya Deus. Nemiechejcuelfea ini nönca cörta para nemejua tli nenyecteque, tli necate <a href='#FN1' epub:type='noteref' class='noteref'>*</a>ipa Efeso, tli nemoneltoca tieca Cristo Jesús. 
<span class="verse" id="EP1_2">2&#160;</span>Deus toTajtzi hua Tlöcatzintle Jesucristo ma nemiechmomeyaquelicö tieinfavur hua neyulsiebelestle. </div>
<div class='s'>Deus tiechbendeseyumacaque ca noche bendeseyu por medio de Cristo </div>
<div class='p'>
<span class="verse" id="EP1_3">3&#160;</span>Ma tetieteochihuacö yejuatzi öque iloac tieDeus hua tieTajtzi de toTlöcatzintle Jesucristo. Pos yejuatzi tiechbendeseyumacaque por medio de Cristo ca noche bendeseyu tli de elfecac, tli tiechmacalo yejuatzi Espíritu Sönto. 
<span class="verse" id="EP1_4">4&#160;</span>Cachto de cuöc oquetlölejque tlöltecpactle hua elfecac, yejuatzi otiechixpejpenque por medio de Cristo. Quenequihuaya ma teyecö teyecteque tieixpa, sin niontle tli amo cuale, hua ma tecpeacö meyac tlasojtelestle. 
<span class="verse" id="EP1_5">5&#160;</span>Desde inu tiempo ye otiechtzontejque para tiechselilusquea para ma teyecö tetiepelhua de yejuatzi por medio de Jesucristo. Pues ejqueu quecualejtaque hua oquenejque. 
<span class="verse" id="EP1_6">6&#160;</span>Por inu Deus seme quepealo yectieniebelestle ipampa tiechmacaque tiebieye favur por medio de tieConietzi öque tietlasojtlalo. 
<span class="verse" id="EP1_7">7&#160;</span>Tieca tieConietzi tecpejpea nemöquextelestle ipampa oquenuquejque tieyesojtzi cuöc omecoac. Nuyejque tieca yejuatzi tecpejpea tlapojpolfelestle de totlajtlacul, pues lalebes bieye tiefavur otiechmacaque. 
<span class="verse" id="EP1_8">8&#160;</span>Hua por tiemeyac favur tiechmacaque noche machestelestle hua yecnenebelestle. 
<span class="verse" id="EP1_9">9&#160;</span>Pues otiechmachestejque inu secrieto de tlininu yaja tietlanequeles. Pos ejqueu quecualejtaque, hua ejqueu quedesedirojque para quechihualusquea por medio de Cristo. 
<span class="verse" id="EP1_10">10&#160;</span>Pos ejqueu queplaneörojque Deus, que cuöc ases itiempo yejuatzi quensietelisque noche sösantle tieca Cristo, noche tli onca ompa elfecac hua nuyejque tli onca pan tlöltecpactle. Ejqueu Cristo tlamandörusque ipa innochtie. </div>
<div class='p'>
<span class="verse" id="EP1_11">11&#160;</span>Deus quechihualtilo noche sösantle ma mochihua san quiene yejuatzi queyecnenebelejque hua oquenejque. Hua yejuatzi oquedesedirojque otiechtzontejque para ma <a href='#FN2' epub:type='noteref' class='noteref'>*</a>teyecö tetiehuöxcahua. 
<span class="verse" id="EP1_12">12&#160;</span>Hua ejqueu oquechijque para que por tejua tli cachto tecpeaya nemöchealestle tieca Cristo, por tejua ma quepeacö yejuatzi yectieniebelestle ipampa tiechmacaque inu tiebieye favur. 
<span class="verse" id="EP1_13">13&#160;</span>Hua nemejua nuyejque, cuöc nenquecaque inu mensöje tli ica melöhuac, tli yaja cuale tlamachestelestle de quiene cuale nemomöquextisque, cuöc nenquecajque hua nemoneltocaque tieca Cristo, Deus nemiechseyörojque ca tieEspíritu ipampa nencate tieca Cristo. Inu Espíritu yejuatzi tiechmacaque quiename tiechprometierfejque. 
<span class="verse" id="EP1_14">14&#160;</span>Hua yejuatzi Espíritu iloac sieñas de que tejua tohuöxcatisque de lo que tli Deus tiechmacasque. <a href='#FN3' epub:type='noteref' class='noteref'>*</a>Pos yejuatzi quenmöquextisque tli tiehuöxcahua, para ma tetiechamöhuacö hua ma tetieyectieniehuacö. </div>
<div class='s'>Deus ma nemiechmacacö machestelestle </div>
<div class='p'>
<span class="verse" id="EP1_15">15&#160;</span>Por inu, desde cuöc onejcac de quiene nemoneltoca tieca toTlöcatzintle Jesús hua quiene nenquentlasojtla noche tli yecteque, naja por nopörte 
<span class="verse" id="EP1_16">16&#160;</span>amo nosiebea de netietlasojcömatelea Deus por nemejua. Seme nemiechelnömecteneme ipa notlötlajteles. 
<span class="verse" id="EP1_17">17&#160;</span>Netietlajtlanelea yejuatzi öque iloac Deus de toTlöcatzintle Jesucristo, hua iloac Tajtle tli quepealo tlaniextelestle, ma nemiechmacacö <a href='#FN4' epub:type='noteref' class='noteref'>*</a>machestelestle ipa nemoyulo hua ma nemiechmachesticö de lo que tli ijyönteca para cache cuale nentieixomatesque. 
<span class="verse" id="EP1_18">18&#160;</span>Ma quetlapucö nemoyulo para cuale nencasojcömatesque cuale tlin inu yaja nemöchealestle tli tecpejpea ipampa otiechnutzque. Ma xecasojcömatecö tli inu yaja sösantle bieye lalebes hua rico lalebes tli <a href='#FN5' epub:type='noteref' class='noteref'>*</a>yejuatzi nehuöxcatiluc cuöc tiechselejque tonochtie tli ye teyecteque. 
<span class="verse" id="EP1_19">19&#160;</span>Nuyejque ma xecasojcömatecö cuale tlin inu yaja tielalebes bieye checöhuales ica tli tiechpaliebilo tejua tli toneltoca. Pues tiechpaliebilo ca inu checöhualestle hua beletelestle lalebes bejbeye hua checacteque 
<span class="verse" id="EP1_20">20&#160;</span>inca tli nuyejque otieyulebitiluc Cristo de intzölö mimejque, hua tietlöliluc ca tiemöyecmö ompa elfecac. 
<span class="verse" id="EP1_21">21&#160;</span>Otiemacuc lalebes meyac checöhualestle ipa noche cubiernos hua tlajtoönejme hua checöhualesme hua tlajtojcöyume, hua ipa innochtie tli motieniehua, amo solamiente ipa ini nönca tiempo tlöcamo nuyejque ipa inu tiempo tli yebitz. 
<span class="verse" id="EP1_22">22&#160;</span>Hua quesujetörojque noche sösantle itzintla tieicxehua Cristo. Hua Deus tiechmacaque Cristo para tejua tli tecreyentes, para ma iloa quiename itzontecö cuierpo, pues tlamandöruro ipa noche sösantle. 
<span class="verse" id="EP1_23">23&#160;</span>Hua tejua tecate quiename tetiecuierpo, hua tetieaxiltea yejuatzi öque caxiltilo noche sösantle ca nobeyo.  </div>
<div class='psalmlabel' id='EP2_0'> 2</div>
<div class='s'>Por tiefavur Deus tomöquextejque </div>
<div class='p'>
<span class="verse" id="EP2_1">1&#160;</span>Hua oyeya nemejua nuyejque nenyejyeya quiename nenmimejque ipampa nentlajtlacojtaya hua nenquechihuaya tlin amo cuale. 
<span class="verse" id="EP2_2">2&#160;</span>Nennemeya ipa inu tlajtlacule, quiename nejneme giente de nönca tlöltecpactle. Pos ejqueu quenequeya inu espíritu amo cuale tli tlamandöroa ipa yejyecatl, hua quemanimöroa niecate tli amo tlajtlaneltoca. 
<span class="verse" id="EP2_3">3&#160;</span>Hua oyeya tonochtie tejua nuyejque tenemeya quiename yejua. Tecneltocaya lo que tli queliebiöya tonacayo. Tecchihuaya lo que tli quenequeya tonacayo hua topensamientos amo cuale. De porsi tecmeresieroöya tiecualöneles Deus ma topa betze, quiename quemeresieroa ocseque. 
<span class="verse" id="EP2_4">4&#160;</span>Pero Deus lalebes bieye tietlöocolteles quepealo, hua tiechtlasojtlaque lalebes. 
<span class="verse" id="EP2_5">5&#160;</span>Hua por inu tiechyulebitejque tieca Cristo, pos teyejyeya quiename temimejque ipampa totlajtlacul. Pues por tiefavur tomöquextejque. 
<span class="verse" id="EP2_6">6&#160;</span>Hua tiechajcojque tieca Cristo Jesús, hua otiechtlölejque ompa elfecac tieca Cristo. 
<span class="verse" id="EP2_7">7&#160;</span>Ejqueu oquechijque para que ejqueu ipa inu tiempos tli bitze cuale quedemoströrusque tielalebes bieye hua rico favur tli otiechchibelejque ca selec tlasojtelestle por Cristo Jesús. 
<span class="verse" id="EP2_8">8&#160;</span>Pues por tiefavur nemomöquextejque por medio de nemoneltoqueles. Hua ini nönca amo yebitz de nemejua, cache ica tietlöocoleles Deus. 
<span class="verse" id="EP2_9">9&#160;</span>Amo yebitz por que tejua tecchihua canajyetla tlin cuale. Ejqueu noso abele öque mochamöhuas. 
<span class="verse" id="EP2_10">10&#160;</span>Pues tetietlachihual Deus tecate. Yejuatzi tiechchejchijque por Cristo Jesús para ma tecchihuacö sösantle tlin cuale, tli Deus ye oquepreparörojque para ma tecchijtacö. </div>
<div class='s'>Tecpea siebelestle por Cristo </div>
<div class='p'>
<span class="verse" id="EP2_11">11&#160;</span>Por inu, xequelnömequecö de quiene nenyejyeya nemejua tli amo nencate nenjoriojte. Pues joriojte monacayuteque yejua mismo de incuierpo, hua por inu mocuejcuitea Nacayutlatecme, hua nemiechcuitea nemejua Amo Nacayutlatecme. 
<span class="verse" id="EP2_12">12&#160;</span>Xequelnömequecö de que pa nieca tiempo nenyejyeya bejca de Cristo, hua nenyejyeya nenestranjieros de inu nación de Israel, hua amo nenquepeaya pörte ca inu acuierdos tli Deus quenprometierfejque ca yejua. Amo nenquepeaya nemöchealestle, nimpor amo nenquepeaya deus ipan tlöltecpactle. 
<span class="verse" id="EP2_13">13&#160;</span>Pero öxö tieca Cristo Jesús, nemejua tli pa nieca tiempo bejca nenyejyeya, öxö ye nemopachojque por medio de tiemequeles de Cristo, hua ejqueu nenquepea pörte inca joriojte. </div>
<div class='p'>
<span class="verse" id="EP2_14">14&#160;</span>Pues Cristo iloac toyecsiebeles. Pues amo oyeya acuierdo entre tejua tli tejoriojte hua nemejua tli amo nenjoriojte. Oyeya quiename tlö oyene sente tepöntle tli tiechnencuajteliöya. Pero Cristo ye quemöyajque tepöntle, hua ejqueu tiechsietelejque. 
<span class="verse" id="EP2_15">15&#160;</span>Pues por medio de tiemequeles de tiecuierpo oquexexetunque inu tli tiechchihualtiöya majcamo uye acuierdo entre tli joriojte hua tli amo joriojte, que yaja inu ley ca noche imandamientos hua ireglamentos. Yejuatzi oquexexetunque para que ejqueu de tli joriojte hua tli amo joriojte oquechijque sa sie cuierpo yancuec ca yejuatzi. De inu maniera oquechijque yecsiebelestle. 
<span class="verse" id="EP2_16">16&#160;</span>Hua de inu maniera nuyejque tiechsentlölejque tieca Deus, sea tejoriojte noso amo, pues ye tecate sa sie cuierpo. Pos amo oyeya acuierdo entre tejua hua Deus, cache oyeya cualönelestle. Pero icaca quiename tlö Cristo oquemectejque inu cualönelestle ipa tiecorujtzi. </div>
<div class='p'>
<span class="verse" id="EP2_17">17&#160;</span>Hua yejuatzi hualiloac hua otlanunutzaluc de inu cuale tlamachestelestle de que onca yecsiebelestle. Nemiechelfejque nemejua tli amo nenjoriojte, tli nenyejyeya bejca de yejuatzi. Nuyejque tiechelfejque tejua tli tejoriojte, tli amo tönto bejca teyejyeya. 
<span class="verse" id="EP2_18">18&#160;</span>Porque por medio de yejuatzi tejua hua nemejua nuyejque cuale topachusque tieca Tajtle por sa sie yejuatzi Espíritu. 
<span class="verse" id="EP2_19">19&#160;</span>De manieras que ayecmo nencate nenestranjieros, hua ayecmo sa tiepal nenchajchönte, cache ye nencate nenciudadanos iguöl que noche yecteque, hua nencate de tiefamilia de Deus. 
<span class="verse" id="EP2_20">20&#160;</span>Nencate quiename sente cale tli quechejchihualuteca Deus. Nemoedificörojtecate ipa inu cimiento que yaja omochejchi de inu tlayulepantejque hua tlateotitlanme. Hua mismo yejuatzi Cristo Jesús belejuatzi iloac inu tietetu de esquiniero. 
<span class="verse" id="EP2_21">21&#160;</span>Por medio de yejuatzi noche tepöntle majcöcte hua mosietelea para mochijteca sente teopantle yectec para ca toTlöcatzintle. 
<span class="verse" id="EP2_22">22&#160;</span>Hua tieca yejuatzi nemejua ejqueu nemosietelea ca ocseque para nenyesque quiename sente cale cöne chöntihuas Deus por medio de tieEspíritu.  </div>
<div class='psalmlabel' id='EP3_0'> 3</div>
<div class='s'>Pöblo omoencargöro de quentlanunutzas tli amo joriojte </div>
<div class='p'>
<span class="verse" id="EP3_1">1&#160;</span>Por ini nönca arrasu, naja nePöblo notlajtlötlajtea. Naja neca neprieso ipampa netlanunutz de Cristo Jesús ca nemejua tli amo nenjoriojte. 
<span class="verse" id="EP3_2">2&#160;</span>Pues beles ye nenquemajmate de tiefavur Deus tli niechencargörfejque para ma nemiechmaca nemejua. 
<span class="verse" id="EP3_3">3&#160;</span>Beles ye nenquemajmate que Deus niechejtetejque inu secrieto. Pos de ini nönca ye nemiechejcuelfe quiejquech tlajtulme, 
<span class="verse" id="EP3_4">4&#160;</span>hua cuöc nenquetlajtultisque cuale nemomacasque cuienta de que necasojcömate cuale inu secrieto de Cristo. 
<span class="verse" id="EP3_5">5&#160;</span>Ipa ocseque tiempos Deus amo tlamachestiluc de inu secrieto ca tlöca, pero öxö ye oquemejtetejque ca tietlateotitlanhua yecteque hua ca inu tlayulepantejque. Oquemejtetejque por medio de tieEspíritu. 
<span class="verse" id="EP3_6">6&#160;</span>Hua inu secrieto yaja ini nönca: que por medio de inu cuale tlamachestelestle nuyejque nemejua tli amo nenjoriojte ye nemohuöxcatisque de lo que tli quentocöroa mohuöxcatisque joriojte. Ye nenpejpertenesierebe sa de sie cuierpo ca joriojte. Ye nenquepeasque pörte ca yejua de lo que tli Deus queprometierojque por Cristo Jesús. </div>
<div class='p'>
<span class="verse" id="EP3_7">7&#160;</span>Hua Deus niechchihualtejque ma netequete de netlanunutzas inu cuale tlamachestelestle. Necpea ini tequetl ipampa Deus por tiefavur oniechtlöocolejque ini tequetl, por tiemeyac checöhuales tli oquemoströrojque notech. 
<span class="verse" id="EP3_8">8&#160;</span>Naja, que mienos necmeresieroa que innochtie ocseque yecteque, Deus niechmacaque ini nönca tiefavur: que ma nemiechmacheste ca nemejua tli amo nenjoriojte de ini cuale tlamachestelestle tli tiechelfea de inu ricojyutl tli hasta abele tecasojcömate tli tecpea tietech Cristo. 
<span class="verse" id="EP3_9">9&#160;</span>Nuyejque niechencargörfejque ma nequenmacheste noche tlöca quiene oquenejque quechihuasque Deus ca ini nönca mensöje. Pues yejuatzi, öque oquechejchijque noche sösantle, primiero oquenejque majcamo machea inu secrieto por meyac xebetl. 
<span class="verse" id="EP3_10">10&#160;</span>Yejuatzi oquenejque ejqueu para que öxö quenchihualtilo <a href='#FN6' epub:type='noteref' class='noteref'>*</a>cubernadurte hua tlötlajtoönejme ompa elfecac ma quixomatecö por medio de tejua quiene ica tiemachesteles que tequete de meyac manieras. 
<span class="verse" id="EP3_11">11&#160;</span>Ejqueu tequete confurme ca lo que tli Deus oquedesedirojque por toTlöcatzintle Cristo Jesús para ma iye semejcac. 
<span class="verse" id="EP3_12">12&#160;</span>Por medio de Cristo cuale topachusque tieca Deus ca meyac confiönsa, ipampa toneltoca tieca yejuatzi. 
<span class="verse" id="EP3_13">13&#160;</span>Por inu nemiechtlötlajtea amo xomodesanimörucö por lo que tli necsufrirojteca por nemejua. Cache cuale xomochamöhuacö de que necsufriroa por nemejua. </div>
<div class='s'>Tietlasojteles Cristo </div>
<div class='p'>
<span class="verse" id="EP3_14">14&#160;</span>Bieno pues, por ini nönca arrasu notlancuöquetza tieixtla Tajtle, 
<span class="verse" id="EP3_15">15&#160;</span>öque tietech moformöroa <a href='#FN7' epub:type='noteref' class='noteref'>*</a>noche <a href='#FN8' epub:type='noteref' class='noteref'>**</a>familias ompa elfecac hua ipan tlöltecpactle. 
<span class="verse" id="EP3_16">16&#160;</span>Netietlajtlanelea que de tiericojyu lalebes bieye ma nemiechmacacö checöhualestle por tieEspíritu para ma xomochecöhuacö ipa nemoyulo. 
<span class="verse" id="EP3_17">17&#160;</span>Hua netietlajtlanelea ma chöntihua Cristo ipa nemoyulo por medio de nemoneltoqueles, para que nemonelhuayutisque hua nemocimientörusque ipa tlasojtelestle. 
<span class="verse" id="EP3_18">18&#160;</span>Ejqueu ma cuale xebejbeletecö xecasojcömatecö nemejua hua noche ocseque yecteque, quiene bieye lalebes hua beyac hua patlöhuac hua tlacpac hua bejcatlanca ica tietlasojteles Cristo. 
<span class="verse" id="EP3_19">19&#160;</span>Ejqueu noso ma xecasojcömatecö tietlasojteles Cristo, que abele öque casojcömates, hua ejqueu nemoyulo ma tieme por complieto ca noche lo que tli iloac Deus. </div>
<div class='p'>
<span class="verse" id="EP3_20">20&#160;</span>Hua öxö, yejuatzi Deus iloac öque ca checöhualestle tequetihua totzölö. Hua ca inu checöhualestle cuale quechihuasque cache lalebes meyac de lo que tli tejua tetietlajtlanelea hua hasta cache de lo que tebejbelete tecpensörusque. 
<span class="verse" id="EP3_21">21&#160;</span>Yejuatzi ma quepeacö yectieniebelestle por medio de tejua tli tecreyentes hua por medio de Cristo Jesús nochepa semejcac. Amén. Ma ejqueu iye.  </div>
<div class='psalmlabel' id='EP4_0'> 4</div>
<div class='s'>Sasie tecate por tieEspíritu Deus </div>
<div class='p'>
<span class="verse" id="EP4_1">1&#160;</span>Por inu, naja, öque neca neprieso por tiepampa Tlöcatzintle, nemiechtlötlajtea ma xomoportörucö quiename conbenierebe siendo que Deus onemiechnutzque para xeyecö ca yejuatzi. 
<span class="verse" id="EP4_2">2&#160;</span>Amo xomochamöhuacö, hua xomoportörucö cuale ca ocseque. Xecxicucö ca paciencia lo que tli giente nemiechchibelea. Xomopilicö paciencia entre nemejua, hua tlasojtelestle. 
<span class="verse" id="EP4_3">3&#160;</span>Xecpeacö cueröro xecmalficö inu sietelestle tli ye nenquepea tieca tieEspíritu Deus por medio de inu yecsiebelestle tli nemiechsietelea. 
<span class="verse" id="EP4_4">4&#160;</span>Pues onca sa sie cuierpo, hua sa sietzi Espíritu, ejqueu quieme Deus onemiechnutzque para nenquepeasque sa sie nemöchealestle. 
<span class="verse" id="EP4_5">5&#160;</span>Sa sietzi Tlöcatzintle iloac, sa sie neltoquelestle, hua sa sie cuötiequelestle. 
<span class="verse" id="EP4_6">6&#160;</span>Hua iloac sa sietzi öque iloac Deus hua Tajtle de tonochtie, öque tlamandöruro ipa tonochtie, hua tequetihua por medio de tonochtie, hua iloac ca tonochtie. </div>
<div class='p'>
<span class="verse" id="EP4_7">7&#160;</span>Pero cara sente de tejua oquesele sente beletelestle según quiene Cristo oquemacaque. 
<span class="verse" id="EP4_8">8&#160;</span>Por inu quejtoa: </div>
<div class='q'>Cuöc otlejcoac tlacpac, </div>
<div class='q'>oquenbicaque meyactie priesoste ca yejuatzi, </div>
<div class='q'>hua quenmacaque tietlöocolelesme ca tlöca. </div>
<div class='m'>
<span class="verse" id="EP4_9">9&#160;</span>Hua ¿tli quejtusneque cuöc quejtoa que otlejcoac? Quejtusneque que nuyejque otemoac hasta <a href='#FN9' epub:type='noteref' class='noteref'>*</a>tlölpa ipan tlöltecpactle. 
<span class="verse" id="EP4_10">10&#160;</span>Hua iloac sa sietzi yejuatzi öque otemoac hua öque nuyejque tlejcoac cache lalebes tlacpac que noche elfecac, para ma tlamandörucö ipa noche sösantle ca nobeyo. 
<span class="verse" id="EP4_11">11&#160;</span>Hua yejuatzi oquenmacaque seque ma yecö tlateotitlanme, hua ocseque tlayulepantejque, hua ocseque tlanunutzaneme de inu cuale tlamachestelestle, hua ocseque tlaixutiöneme hua tlamachtiöneme. 
<span class="verse" id="EP4_12">12&#160;</span>Ejqueu yejuatzi quenpreparörojque tli yecteque para ma tlatequepanucö para yejuatzi, hua para ma mobepöhua tiecuierpo de Cristo. 
<span class="verse" id="EP4_13">13&#160;</span>Quenequihua ma mobepöhua hasta que tonochtie ma tecpeacö sa sie neltoquelestle hua asojcömatelestle de tieConietzi. Ejqueu teyesque quiename cuöc öque ye ica tlöcatl, que quiename Cristo teyesque complietos. 
<span class="verse" id="EP4_14">14&#160;</span>Hua ayecmo ma teyecö quiename tepelantzetzi, que sa nima topatla de tli tecpensöroa hua tiechbica cualquier enseñönsa quiename tlö teyene tetlasole que cuöc yebitz yejyecatl quebica. Cuöc ejqueu tecate giente cuale tiechcajcayöhua por inmöñas, para ma tecsequirucö inu ojtle de cajcayöhuaquelestle. 
<span class="verse" id="EP4_15">15&#160;</span>Por inu, ma ayecmo teyecö ejqueu. Cache ma tequejtucö lo que tli melöhuac, ca tlasojtelestle. Ejqueu ma tobepöjtacö de noche manieras para teyesque quiename Cristo. Yejuatzi iloac quiename itzontecö cuierpo. 
<span class="verse" id="EP4_16">16&#160;</span>Hua por yejuatzi noche cuierpo yecchejchijteca hua majase <a href='#FN10' epub:type='noteref' class='noteref'>*</a>por medio de lo que tli quetiemaca cara sesen pörte de inu cuierpo. Hua cara pörte de cuierpo tequete quiename conbenierebe, para que ejqueu noche cuierpo mobepöhua hua chajchamöbe ca tlasojtelestle. </div>
<div class='s'>Yancuec nemelestle tieca Cristo </div>
<div class='p'>
<span class="verse" id="EP4_17">17&#160;</span>Ini nönca noso nemiechelfea hua nemiechtlajtulmaca por toTlöcatzintle, que ma ayecmo xenemecö quiename niecate tli amo tieixomate Deus, tli yejua neme ca inpensamientos tli amo bajbalierebe. 
<span class="verse" id="EP4_18">18&#160;</span>Abele cajasojcömate, hua nencuaxelojtecate de inu nemelestle tli quetiemacalo Deus. Ejqueu cajcate ipampa amo quemajmate, hua ipampa oquetepitzojque inyulo. 
<span class="verse" id="EP4_19">19&#160;</span>Ayecmo pejpinöhua, hua por inu ye modedicörojque ica bisio hua tlajtlacule. Ejqueu quechihua sösantle petzoyutl hua moxicoa lalebes por sösantle tli amo inhuöxca. 
<span class="verse" id="EP4_20">20&#160;</span>Pero nemejua amo ejqueyi nenquetzecojque de Cristo, 
<span class="verse" id="EP4_21">21&#160;</span>tlö cana melöhuac nentiecajque yejuatzi hua tlö melöhuac nemomachtejque de yejuatzi, quiename ica melöhuac lo que tli oquejtojque Jesús. 
<span class="verse" id="EP4_22">22&#160;</span>Cache nenquetzecojque para nenquecöhuasque inu maniera de nemonemeles tli oyeya nenquesequiroöya, inu nemelestle soltec tli ixniempolejteca, hua mocajcayöhua por itlaeliebeles tli amo cuale. 
<span class="verse" id="EP4_23">23&#160;</span>Hua nenquetzecojque para nemoyancuelisque de nemoyulo hua nemopensamientos, 
<span class="verse" id="EP4_24">24&#160;</span>hua nemöquisque inu yancuec nemelestle tli icaca quiename tienemeles Deus, que de melöhuac ica yectec hua melactec. </div>
<div class='p'>
<span class="verse" id="EP4_25">25&#160;</span>Por inu, xejcöhuacö de nenestlacatesque, hua cache cuale xequejtucö lo que tli melöhuac entre nemejua, porque tonochtie tecate pörtes de sa sie cuierpo. </div>
<div class='p'>
<span class="verse" id="EP4_26">26&#160;</span> <a href='#FN11' epub:type='noteref' class='noteref'>*</a>Xecualönecö hua amo xetlajtlacucö. Amo xejcöhuacö ma tlame tunale mientras oc turavea nentlajtlabielmecteneme. 
<span class="verse" id="EP4_27">27&#160;</span>Hua amo xecmacacö locör Diöblo. </div>
<div class='p'>
<span class="verse" id="EP4_28">28&#160;</span>Öque tlachtequeya ma ayecmo tlachteque. Cache cuale ma quechihua cuale tequetl ca imöhua, para quepeas tli quetiemacas ca niecate tli quenpoloa. </div>
<div class='p'>
<span class="verse" id="EP4_29">29&#160;</span>Amo xetlajtucö ca petzotlajtulme, tlöcamo cache xetlajtlajtucö ca tlajtulme cuajcuale tli cuale betze cuöc monesesitöroa, tli quenbepöhuasque hua quentiemacasque proviecho para niecate tli quecaque. 
<span class="verse" id="EP4_30">30&#160;</span>Hua amo xetiechihualticö ma neyulcoculo tieEspíritu Sönto de Deus, öque tieca yejuatzi Espíritu Deus onemiechseyörojque hasta inu tunale cuöc tomöquextisque por complieto. </div>
<div class='p'>
<span class="verse" id="EP4_31">31&#160;</span>Xecxelucö de nemejua noche tlajyelejtelestle hua tlabielmequelestle hua cualönelestle hua tlabieltzajtzelestle hua tlabejbicaltelestle, hua noche ocseque sösantle amo cuale. 
<span class="verse" id="EP4_32">32&#160;</span>Cache xeyecö nencualtientlöca entre nemejua, hua xeyecö nenyulcaxönque. Hua xomoperdonörucö entre nemejua, ejqueu quiename Deus nemiechperdonörojque nemejua por Cristo.  </div>
<div class='psalmlabel' id='EP5_0'> 5</div>
<div class='s'>Xecchihuacö quiename Deus quechihualo </div>
<div class='p'>
<span class="verse" id="EP5_1">1&#160;</span>De inu maniera, xecchihuacö quiename Deus quechihualo, pues nentiepelhua nencate, hua nemiechtlasojtlalo. 
<span class="verse" id="EP5_2">2&#160;</span>Hua xenemecö ca tlasojtelestle, ejqueu quiename Cristo tiechtlasojtlaque hua nemöctiluc por topampa. Pos yejuatzi iloaya quiename sente bentle hua cuetlabiltelestle tli ajfeyoc ijnecueste para ca Deus. </div>
<div class='p'>
<span class="verse" id="EP5_3">3&#160;</span>Pero inu tlajtlacule ica sohuame tli amo nemosojsohuahua, hua noche sösantle petzoyutl hua tlaeliebelestle de lo que amo nemohuöxca, ni siquiera amo xectieniehuacö inu sösantle entre nemejua, pues amo nemiechconbenieroa ipampa nenyecteque nencate. 
<span class="verse" id="EP5_4">4&#160;</span>Nimpor amo xequejtucö tlajtulme tli tiepinöjtea, nimpor tlajtulme tuntojte, nimpor tlajtulme de chönsa tli amo cualteque. Pos niecate sösantle amo conbenierebe, cache conbenierebe ma tetietlasojcömatelicö Deus. 
<span class="verse" id="EP5_5">5&#160;</span>Pos ye nenquemajmate que tlö canajyeca mopöctea ca sohuatl tli amo isohua, noso tlö quechihua sösantle petzoyutl, noso tlö queliebea lo que tli ihuöxca ocsente hua ejqueu mochihua quiename niecate tli quenteochihua ixniehualojme, ye nenquemajmate que yaja amo quepeas pörte cöne tlajtlamandöruro Cristo hua Deus. 
<span class="verse" id="EP5_6">6&#160;</span>Majcamo yeca nemiechcajcayöhua, cache xecmatecö que por ipampa niecate sösantle yebitz tiecualöneles Deus impa niecate tli amo tlajtlaneltoca. 
<span class="verse" id="EP5_7">7&#160;</span>Por inu nemejua amo xecpeacö pörte ca yejua. </div>
<div class='p'>
<span class="verse" id="EP5_8">8&#160;</span>Pues oyeya nenyejyeya quiename nentlajtlayohuaquelestle ipampa nentlajtlacoöya, pero öxö ye nencate nentlöbile tieca toTlöcatzintle. Xenentacö noso ipa sosantle de tlöbile. 
<span class="verse" id="EP5_9">9&#160;</span>Porque inu tlöbile quebicatz lo que tlin cuale hua yectec hua melöhuac. 
<span class="verse" id="EP5_10">10&#160;</span>Xecprocurörucö xectzecucö tlin inu quecualejtalo Tlöcatzintle. 
<span class="verse" id="EP5_11">11&#160;</span>Hua amo xecpeacö pörte ca inu tlachihuale de tlajtlayohuaquelestle tli amo tli quebicatz. Cache cuale xejquexticö inu tlachihuale ca tlöbile. 
<span class="verse" id="EP5_12">12&#160;</span>Pos tiepinöjte mös öque sa tlajtlajtus de inu sösantle tli yejua quechihua sa ichtacajtzi. 
<span class="verse" id="EP5_13">13&#160;</span>Pero cuöc öque quequextea canajyetla ca tlöbile niese cuale, hua lo que tli niese cuale motlöbelea. 
<span class="verse" id="EP5_14">14&#160;</span>Por inu quejtoa: </div>
<div class='q'>Xetlachea, taja que tecochteca, </div>
<div class='q'>xemiehua de intzölö mimejque, </div>
<div class='q'>hua metztlöbelisque Cristo. </div>
<div class='p'>
<span class="verse" id="EP5_15">15&#160;</span>Por inu noso, xequejtacö cuale nemonemeles quiename nengiente nentlajmatque. 
<span class="verse" id="EP5_16">16&#160;</span>Xecaprovechörucö cuale nemotiempo, porque ye tecate pa tunalte petzoteque. 
<span class="verse" id="EP5_17">17&#160;</span>Por inu, amo xeyecö xetuntojte, cache xecasojcömatecö tlin inu tietlanequeles Tlöcatzintle. 
<span class="verse" id="EP5_18">18&#160;</span>Hua amo xetlöhuönacö ca mescöl, porque inu nemiechniempoloa. Cache xomotiemiticö ca tieEspíritu Deus. 
<span class="verse" id="EP5_19">19&#160;</span>Xomonunutzacö entre nemejua ca salmos hua himnos hua cuicatelesme de tieEspíritu Deus, hua xecuicacö hua xetiecuicaticö Tlöcatzintle ipa nemoyulo. 
<span class="verse" id="EP5_20">20&#160;</span>Seme xetietlasojcömatelicö Deus toTajtzi por noche sösantle tietucöyupantzinco toTlöcatzintle Jesucristo. 
<span class="verse" id="EP5_21">21&#160;</span>Xomosujetörucö entre nemejua porque nentiemabelea Cristo. </div>
<div class='s'>Quiene ma tenemecö ipa tochö </div>
<div class='p'>
<span class="verse" id="EP5_22">22&#160;</span>Sohuame, xomosujetörucö ca nemonajnömecua, quiename tlö oyene nemoTlöcatzintle. 
<span class="verse" id="EP5_23">23&#160;</span>Pos tlöcatl ica quiename itzontecö de isohua, ejqueu quiename Cristo iloac itzontecö de inu cuierpo tli tecate tejua tonochtie tli tecreyentes. Pues yejuatzi iloac tlamöquextiöne de inu cuierpo. 
<span class="verse" id="EP5_24">24&#160;</span>Hua quiename tejua tli tecreyentes tiechtocöroa tosujetörusque tieca Cristo, ejqueu nuyejque sohuame ma mosujetörucö ca innajnömecua ipa noche sösantle. </div>
<div class='p'>
<span class="verse" id="EP5_25">25&#160;</span>Tlöca, xequentlasojtlacö nemosojsohuöhuö, quiename Cristo tiechtlasojtlaluc tejua tli tecreyentes, hua nemöctiluc por topampa. 
<span class="verse" id="EP5_26">26&#160;</span>Pues nemöctiluc para tiechyectelejque hua tiechchepöjque de toyulo, pues tiechchepöjque <a href='#FN12' epub:type='noteref' class='noteref'>*</a>ca tietlajtultzi quiename öque tlachepöhua ca ötzintle. 
<span class="verse" id="EP5_27">27&#160;</span>Ejqueu oquechijque para tiechpresentörusque tieca yejuatzi mismo ca meyac tlaniextelestle, sin niontle möncha nimpor niontle xoxolochtec, nimpor niontle sösantle amo cuale, tlöcamo teyesque intiero teyecteque. 
<span class="verse" id="EP5_28">28&#160;</span>Ejqueu noso conbenierebe que tlöca ma quentlasojtlacö insojsohuöhuö <a href='#FN13' epub:type='noteref' class='noteref'>*</a>quiename quetlasojtla inpropio cuierpo. Pues öque quetlasojtla isohua motlasojtla yaja mismo. 
<span class="verse" id="EP5_29">29&#160;</span>Pues ayec yeca quetlajyelejta icuierpo, cache quetlacualtea hua quemalfea. Hua Cristo ejqueu quechihualo ca tejua tli tecreyentes, 
<span class="verse" id="EP5_30">30&#160;</span>porque tejua tecate pörtes de tiecuierpo. 
<span class="verse" id="EP5_31">31&#160;</span>Yaja ica: “Por ini nönca arasu tlöcatl quecöhuas itajtzi hua inöntzi, hua mosietelis ca isohua, hua yejua innehua yesque sa sie cuierpo”. 
<span class="verse" id="EP5_32">32&#160;</span>Ini nönca ica sente secrieto lalebes bieye, pero nequejtojteca que tratörebe de Cristo hua tonochtie tli tecreyentes. 
<span class="verse" id="EP5_33">33&#160;</span>Pero cara sente de nemejua xectlasojtlacö nemosohua quiename nemotlasojtla nemejua mismo. Hua sohuame ma quenmabelicö innajnömecua.  </div>
<div class='psalmlabel' id='EP6_0'> 6</div>
<div class='p'>
<span class="verse" id="EP6_1">1&#160;</span>Nemejua tli nencate neninpelhua, xequenneltocacö nemotötajua porque nencate tieca toTlöcatzintle. Pues icaca cuale ma xecchihuacö ejqueu. 
<span class="verse" id="EP6_2">2&#160;</span>Pues ejqueu nemiechelfea inu primiero mandamiento tli quebicatz sente promiesa. Pues quejtoa: </div>
<div class='q'>Pa xequemejta motajtzi hua monöntzi, </div>
<div class='q'>
<span class="verse" id="EP6_3">3&#160;</span>para que mopa huölös cuale sösantle, </div>
<div class='q'>hua tenemes meyac xebetl ipan tlöltecpactle. </div>
<div class='p'>
<span class="verse" id="EP6_4">4&#160;</span>Hua nemejua nentötajte, amo sa xequentlabielmecticö nemopelhua, cache xequenbepöhuacö hua xequencastecörucö cuöc amo cuale quechihua hua xequentlajtulmacacö quiename conbenierebe porque tecate tieca Tlöcatzintle. </div>
<div class='p'>
<span class="verse" id="EP6_5">5&#160;</span>Nemejua tli nenesclavos nencate, xetlaneltocacö ca <a href='#FN14' epub:type='noteref' class='noteref'>*</a>nemopatrones necö ipan tlöltecpactle. Xequenneltocacö ca mabelestle hua respieto, hua xecchihuacö ca noche nemoyulo, quiename tlö nenquechihua para Cristo. 
<span class="verse" id="EP6_6">6&#160;</span>Amo solamiente xetequetecö cuöc yejua nemiechejta, quiename quechihua seque, tli solamiente queneque mocöhuasque cuale ca giente. Cache xetequetecö quiename nentieesclavos de Cristo, tli nenquechijtecate tietlanequeles Deus ca noche nemoyulo. 
<span class="verse" id="EP6_7">7&#160;</span>Xetlatequepanucö ca gönas quiename tlö para *Tlöcatzintle hua amo para tlöca. 
<span class="verse" id="EP6_8">8&#160;</span>Xequelnömequecö que cara tlöcatl, cox esclavo noso cox libre, *Tlöcatzintle quecuepelisque por tli quechihua. </div>
<div class='p'>
<span class="verse" id="EP6_9">9&#160;</span>Nemejua tli *nenpatrones nencate, ejqueu mismo nuyejque xequenchibelicö nemoesclavos. Ayecmo xequenmajmajcömecticö. Xequelnömequecö que ompa elfecac iloac yejuatzi öque iloac *Patrón de yejua quiename de nemejua nuyejque. Hua yejuatzi amo tlachecuaejtalo. 19 “Xectlölicö noche inu tlaquentle de guierra tli Deus tiechmacalo” (v. 11) </div>
<div class='s'>Itlaquie de guierra de sente creyente </div>
<div class='p'>
<span class="verse" id="EP6_10">10&#160;</span>Hua öxö, nocnihua, xomochecöhuacö tieca Tlöcatzintle, ca tiechecöhuales de yejuatzi, tli lalebes checactec ica. 
<span class="verse" id="EP6_11">11&#160;</span>Xectlölicö noche inu tlaquentle de guierra tli Deus tiechmacalo. Ejqueu cuale nenquexicusque ipetzomöñas Diöblo. 
<span class="verse" id="EP6_12">12&#160;</span>Pos amo tomaga ca giente tli quepejpea yestle hua nacatl quiename tejua, cache tomaga ca niecate cubernadurte hua tlajtoönejme tli tlamandöroa ipa noche tlöltecpactle ca tlajtlayohuaquelestle, ca inu espíritus amo cualteque tli cate ompa tlacpac. 
<span class="verse" id="EP6_13">13&#160;</span>Por inu xejcönacö noche inu tlaquentle de guierra tli Deus tiechmacalo, para que cuale nenquexicusque cuöc ases amo cuale tunale, hua cuöc ye nenquechijque noche, nemocöhuasque firmes. 
<span class="verse" id="EP6_14">14&#160;</span>Xechecöjtacö, pues, hua xomotlajcoilpetacö ca lo que tli melöhuac ica, pues yaja inu nemocinturón iyes. Hua xectlölicö yectelestle quiename nemotlaquie de tepostle tli nemiechprotejierus de nemopiecho. 
<span class="verse" id="EP6_15">15&#160;</span>Hua xeyecö nenlistos por medio de inu cuale tlamachestelestle de yecsiebelestle, pues yaja inu icaca nemosapötoshua. 
<span class="verse" id="EP6_16">16&#160;</span>Hua ipa noche sösantle xecönacö inu escudo que icaca yaja nemoneltoqueles. Pues ca inu cuale nenquensiebisque inu fliechas tli xutlatebitze, inu sösantle amo cuale tli quentitlane Amo Cuale Tlöcatl. 
<span class="verse" id="EP6_17">17&#160;</span>Hua xemöquicö inu cösco de tepostle, que yaja nemomöquextelis. Hua xejcönacö inu espöda tli tiechmacalo yejuatzi Espíritu, que yaja tietlajtultzi Deus. 
<span class="verse" id="EP6_18">18&#160;</span>Xecchihuacö noche ini nönca ica netlötlajtelestle, hua seme xomotlajtlötlajticö hua xetietlajtlanelicö Deus por medio de tieEspíritu. Para ini nönca, xetlachixtacö hua xecsequirojtacö xetietlajtlanelejtacö por noche yecteque. 
<span class="verse" id="EP6_19">19&#160;</span>Hua xetietlajtlanelicö por naja, para ma niechmacacö tlajtule para ma netlanunutza ca balur de inu secrieto que yaja inu cuale tlamachestelestle. 
<span class="verse" id="EP6_20">20&#160;</span>Por ipampa inu cuale tlamachestelestle neca nerepresentönte de Deus necö cöne nelpeteca ijtec cörsel. Xetlajtlanecö para ma netlanunutza ca balur, pos ejqueu conbenierebe. </div>
<div class='s'>Tlajpalulestle </div>
<div class='p'>
<span class="verse" id="EP6_21">21&#160;</span>Tíquico, totlasojcöicni öque yectlatequepanoa por Tlöcatzintle, yaja nemiechmachestis cuale de noche tli necchihua para que nenquematesque quiene neca. 
<span class="verse" id="EP6_22">22&#160;</span>Por inu mismo nectitlane ca nemejua, para ma xecmatecö quiene tecate, hua para ma nemiechanimöro. </div>
<div class='p'>
<span class="verse" id="EP6_23">23&#160;</span>Innochtie tocnihua ma quepeacö yulsiebelestle hua tlasojtelestle ca neltoquelestle, de Deus toTajtzi hua Tlöcatzintle Jesucristo. 
<span class="verse" id="EP6_24">24&#160;</span>Ma quepeacö tiefavur innochtie tli tietlasojtla toTlöcatzintle Jesucristo ca tlasojtelestle tli ayec mopatla.</div><div class="footnote">
<hr />
<aside epub:type='footnote' id="FN1"><p class="f"><a class="notebackref" href="#EP1_1"><span class="notemark">*</span> 1:1</a>
 <span class="ft">Seque manuscritos de tli cachto omojcuelojque amo quepea inu tlajtulme: “ipa Efeso”. </span></p></aside>
<aside epub:type='footnote' id="FN2"><p class="f"><a class="notebackref" href="#EP1_11"><span class="notemark">*</span> 1:11</a>
 <span class="ft">Cuale nuyejque motradusirus: “tohuöxcaticö de lo que tli tiechmacasque”.</span></p></aside>
<aside epub:type='footnote' id="FN3"><p class="f"><a class="notebackref" href="#EP1_14"><span class="notemark">*</span> 1:14</a>
 <span class="ft">Cuale nuyejque motradusirus: “hasta cuöc quemöquextisque noche tli tohuöxcatisque”. </span></p></aside>
<aside epub:type='footnote' id="FN4"><p class="f"><a class="notebackref" href="#EP1_17"><span class="notemark">*</span> 1:17</a>
 <span class="ft">Cuale nuyejque motradusirus: “tieEspíritu öque nemiechmacasque machestelestle hua nemiechmachestilus”. </span></p></aside>
<aside epub:type='footnote' id="FN5"><p class="f"><a class="notebackref" href="#EP1_18"><span class="notemark">*</span> 1:18</a>
 <span class="ft">Cuale nuyejque motradusirus: “tohuöxcatisque tejua tli teyecteque”. </span></p></aside>
<aside epub:type='footnote' id="FN6"><p class="f"><a class="notebackref" href="#EP3_10"><span class="notemark">*</span> 3:10</a>
 <span class="ft">De mölas tlajtlajtojteca de tlajtoönejme de öngeles cualteque hua amo cualteque. </span></p></aside>
<aside epub:type='footnote' id="FN7"><p class="f"><a class="notebackref" href="#EP3_15"><span class="notemark">*</span> 3:15</a>
 <span class="ft">Cuale nuyejque motradusirus: “inu familia intiero”. </span></p></aside>
<aside epub:type='footnote' id="FN8"><p class="f"><a class="notebackref" href="#EP3_15"><span class="notemark">**</span> 3:15</a>
 <span class="ft">Cuale nuyejque motradusirus: “naciones”. Griego “patria”. </span></p></aside>
<aside epub:type='footnote' id="FN9"><p class="f"><a class="notebackref" href="#EP4_9"><span class="notemark">*</span> 4:9</a>
 <span class="ft">Cuale nuyejque motradusirus: “itzintla tlöltecpactle”. </span></p></aside>
<aside epub:type='footnote' id="FN10"><p class="f"><a class="notebackref" href="#EP4_16"><span class="notemark">*</span> 4:16</a>
 <span class="ft">Cuale nuyejque motradusirus: “porque cada sesen pörte de inu cuierpo quequextea proviecho de tieitech yejuatzi”. </span></p></aside>
<aside epub:type='footnote' id="FN11"><p class="f"><a class="notebackref" href="#EP4_26"><span class="notemark">*</span> 4:26</a>
 <span class="ft">Xomojtele Salmos 4.4. </span></p></aside>
<aside epub:type='footnote' id="FN12"><p class="f"><a class="notebackref" href="#EP5_26"><span class="notemark">*</span> 5:26</a>
 <span class="ft">Cuale nuyejque motradusirus: “ca ötzintle (de tlacuötiequelestle) hua ca totlajtul (de testimonio)”, noso “ca inu tlajtulme de tlacuötiequelestle”. </span></p></aside>
<aside epub:type='footnote' id="FN13"><p class="f"><a class="notebackref" href="#EP5_28"><span class="notemark">*</span> 5:28</a>
 <span class="ft">Cuale nuyejque motradusirus: “pues isohua icaca quiename ipropio cuierpo de tlöcatl”. </span></p></aside>
<aside epub:type='footnote' id="FN14"><p class="f"><a class="notebackref" href="#EP6_5"><span class="notemark">*</span> 6:5</a>
 <span class="ft">Sa sie tlajtule ca griego quejtusneque “tlöcatzintle”, hua nuyejque “patrón”. </span></p></aside>

<hr />
</div>
</div></body></html>
