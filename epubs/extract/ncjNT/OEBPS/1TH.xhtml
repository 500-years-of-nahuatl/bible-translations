<!DOCTYPE html>
<html xmlns="http://www.w3.org/1999/xhtml" xmlns:epub="http://www.idpf.org/2007/ops" lang="ncj" dir="ltr">
<head>
<meta charset="UTF-8" />
<link rel="stylesheet" href="epub.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width, height=device-height"/>
<title>In yancuic mononotzalistli ica Totecohtzin Jesucristo 1 TESALONICENSES 1</title>
</head>
<body dir='ltr'>
<ul class='tnav'>
<li><a href='index.xhtml'>1 TESALONICENSES</a></li>
</ul><ul class='tnav'><li><a href='1TH.xhtml#H11_0'>1</a></li>
<li><a href='1TH.xhtml#H12_0'>2</a></li>
<li><a href='1TH.xhtml#H13_0'>3</a></li>
<li><a href='1TH.xhtml#H14_0'>4</a></li>
<li><a href='1TH.xhtml#H15_0'>5</a></li>
</ul>

<div class='main' id='H10_0'>

<div class='mt'>IN ACHTO ITLAHCUILOLAMATZIN IN TETIOTLATITLANIL PABLO TLEN OQUINIHCUILUI IN TLANELTOCANIMEN DEN TESALÓNICA  </div>
<div class='psalmlabel' id='H11_0'> 1</div>
<div class='s'>Quintlahpalohuahque </div>
<div class='p'>

<span class="verse" id="H11_1">1&#160;</span>Pablo huan Silas huan Timoteo tiquintlahpalohuahque in itiotlayehualoltzin Cristo ipan in altepetl Tesalónica aquin tehuan poutoque Tohueyitahtzin Dios huan Totecohtzin Jesucristo. Tohueyitahtzin Dios huan Totecohtzin Jesucristo mamechtiochihuacan huan xiyetocan cuali. </div>
<div class='s'>Quenin caten in tocnihuan den Tesalónica </div>
<div class='p'>
<span class="verse" id="H11_2">2&#160;</span>Nochipa titetlasohcamatihque in Dios tleca yonanteneltocaque. Huan ihcuac timoyolmachtiyahque, titeilnamiquihque in Dios ica namehhuan. 
<span class="verse" id="H11_3">3&#160;</span>Ahyic tamechilcahuahque iixpantzinco in Tohueyitahtzin quen nantequiutoque molui chicahuac tleca onanteneltocaque huan onantetlasohtlahque Yehhuatzin Tohueyitahtzin. Huan noyojqui titetlasohcamatihque tleca nanteyolchixtoque quen nele se tonali hualtemolos ipan neluicactli Totecohtzin Jesucristo. 
<span class="verse" id="H11_4">4&#160;</span>Ijcon tocnihuan, ticmautoque quen Dios mechtlasohtlaloc huan ic inon omechtlapehpeniloc. 
<span class="verse" id="H11_5">5&#160;</span>Tleca ihcuac otamechnonotzque ica in yancuic itlahtoltzin Dios, ahmo omechahsic san quen tlahtoli. Tlahmo omechahsic ica ichicahualistzin Itiotonaltzin Dios huan quen nele itlahtoltzin Dios. Huan yec nanquimatihque quen otinemiyayahque namoixpa tleca tamechtlasohtlahque. </div>
<div class='p'>
<span class="verse" id="H11_6">6&#160;</span>Huan ic inon namehhuan onanpeuque nannemihque quen tehhuan otinenque huan quen onemohuac in Totecohtzin. Huan onanmohuaxcatihque Dios in itlahtoltzin ican in paquilistli tlen omechmacaloc Itiotonaltzin Dios, masque tequin omechtlapanoltihque. 
<span class="verse" id="H11_7">7&#160;</span>Huan queman omechitaque ihcuac omechtlapanoltihticatcahque, in tlaneltocanimen tlen ompacaten ipan tlali Macedonia huan Acaya noyojqui ojcon omohuaxcatihque in itlahtoltzin Dios. 
<span class="verse" id="H11_8">8&#160;</span>Ojcon omochayau in itlahtoltzin Totecohtzin. Opeu ica namehhuan, huan ahmo san ic Macedonia huan Acaya yoahsic, tlahmo nohuiyan moixmautoc quen nanteneltocahque ihtech Itocahtzin Dios, huan tehhuan ayacmo ticpiyahque tlen ocachi tiquihtosque. 
<span class="verse" id="H11_9">9&#160;</span>Huan yehhuan ocachi quihtohuahque quenin onantechselihque, huan quenin onanquincauque in santos tlamachihchiutli huan ijcon onanmotemactihque teixpa in Dios. Huan onampeuque nantequitihque ica in Dios yolihuatoc huan yec melahuac. 
<span class="verse" id="H11_10">10&#160;</span>Huan onampeuque nanquichiyahque ica Iconetzin Jesús aquin hualtemolos neluicac. Masque otemictihque, oc sepa oyolihuac huan Yehhuatzin techmaquixtilos ihtech in tetzahuitl tlen hualas.  </div>
<div class='psalmlabel' id='H12_0'> 2</div>
<div class='s'>Itequiu in Pablo ipan Tesalónica </div>
<div class='p'>
<span class="verse" id="H12_1">1&#160;</span>Tocnihuan, nanquimatihque ahmo san nenca otiyetoyahque ompa namohuan. 
<span class="verse" id="H12_2">2&#160;</span>Huan yinanquimatihque quen nepa ipan altepetl Filipos otechixtlasque huan otechuihhuitejque. Huan Tohueyitahtzin otechyolchicahualoc ic tamechnonotzasque ica in yancuic itlahtoltzin Dios, masque miyacten otechcocoliyayahque. 
<span class="verse" id="H12_3">3&#160;</span>Ica tlen titlanonotzahque, ahmo tiistlacatihque niyan ic tamechcahcayahuasque. 
<span class="verse" id="H12_4">4&#160;</span>Tlahmo ocachi otechuelitaloc in Dios, huan ic inon otechtocahhuiloc matitlanonotzacan ica yancuic itlahtoltzin Dios, huan ijcon ticchihuasque. Ahmo ticnequihque matechtlasohtlacan in tlacamen, tlahmo Yehhuatzin Dios. Tleca Yehhuatzin aquin techyolitalos. 
<span class="verse" id="H12_5">5&#160;</span>Huan Yehhuatzin Dios momati huan noyojqui nanquimatihque ahyic otamechnonotzque ica tlahtoli san tlen ic tamechueyichihuasque. Niyan ahmo otiistlacatque ihtech toyolo ic tictlanisque tomin. 
<span class="verse" id="H12_6">6&#160;</span>Niyan ahmo otictemohque matechtlasohtlacan in tlacamen, niyan namehhuan huan niyan oc sequinten. Huan ahmo otimohueyilihque quen tequihuahmen, masque tehhuan titetiotlatitlaniluan den Cristo. 
<span class="verse" id="H12_7">7&#160;</span>Tlahmo ocachi otamechmaluihque quen se sihuatl quinmaluiya ipiluan. 
<span class="verse" id="H12_8">8&#160;</span>Tequin tamechtlasohtlahque huan ihcuac otamechmactihque in yancuic itlahtoltzin Dios, tamechmactisnequihque noyojqui tonemilis. 
<span class="verse" id="H12_9">9&#160;</span>Tocnihuan, nanquilnamiquihque quen otitequitque chicahuac ic timotecpanosque. Otitequitque quen tlahca huan tlayohua ic ahmo otamechmohsihuihque ica niyan tlen tlacuali ihcuac otitlanonotzayayahque ica itlahtoltzin Dios. </div>
<div class='p'>
<span class="verse" id="H12_10">10&#160;</span>Namehhuan yinanquimautoque huan Dios noyojqui momautoc quen otinemiyayahque cualtzin huan yolchipahuac. Huan niyan aquin ahhuel otechtlaxili totlahtlacol, tleca ijcon otinemiyayahque namohuan. 
<span class="verse" id="H12_11">11&#160;</span>Noyojqui yinanquimatihque quen otamechtlatlautiyayahque huan otamechyolchicahuayayahque sehse de namehhuanten quen se tlacatl ica ipiluan. 
<span class="verse" id="H12_12">12&#160;</span>Huan ijcon otamechnahuatihque xinemican quen mechuelitalos in Dios. Tleca Yehhuatzin omechnotzaloc ximotemactican ica in cualtzin itlanahuatiltzin Dios. </div>
<div class='p'>
<span class="verse" id="H12_13">13&#160;</span>Ijcon noyojqui tehhuan nochipa titetlasohcamatihque in Dios, tleca ihcuac onanquicajque in itlahtoltzin Dios onanmohuaxcatihque ahmo san quen itlahtol tlacatl, tlahmo itlahtoltzin Dios. Tleca yec melahuac yeh in itlahtoltzin Dios tequitihua namotech namehhuan tlaneltocanimen. 
<span class="verse" id="H12_14">14&#160;</span>Tocnihuan, queman omechmohsihuihque namochantlacahuan, omechpanoc ojcon quen oquimpanoc nochten in tlaneltocanimen aquin caten Judea. Tleca noyojqui oquinmohsihuihque inchantlaca yeh in judeahtecos. 
<span class="verse" id="H12_15">15&#160;</span>Yehhuan in judeahtecos otetemactihque ic matemictican Totecohtzin Jesús quen achto oquinmictihque in teyaxca tetlayolchicaucahuan, huan otechtotocaque tehhuan. Inohque in judeahtecos quichihuahque in tlen ahmo quihuelitalo in Dios huan quincocoliyahque nochin tlacatl. 
<span class="verse" id="H12_16">16&#160;</span>Tleca ahmo otechcahuilihque matiquinnonotzacan in sentlapalchanimen noyojqui mamaquisacan. Ojcon quihueyiliyahque intlahtlacol hasta hualas tlen tonali molui chicahuac quitlaxtlahuasque iixpantzinco in Dios. </div>
<div class='s'>Pablo oc sepa quinequi yas quinitas yehhuan den Tesalónica </div>
<div class='p'>
<span class="verse" id="H12_17">17&#160;</span>Huan axan, tochnihuan, masque otimixcauque quesqui tonali huan ahmo otimoixitztoyahque, nochipa tamechilnamiquihque ica toyolo. Huan oc sepa tequin oticnejque tiyasque tamechitasque. 
<span class="verse" id="H12_18">18&#160;</span>Ic inon miyacpa oticnequiyayahque tiyasque tamechitasque ompa, masque yesquiyani san nehhuatl Pablo, huan otechtzacuiliyaya in ahmo cuali tlacatl. 
<span class="verse" id="H12_19">19&#160;</span>Timochixticaten ica paquilistli tlen tonali hualuilohuas Totecohtzin Jesucristo. Tleca timopaquitasque queman tamechtemactisque teyixpantzinco Yehhuatzin. 
<span class="verse" id="H12_20">20&#160;</span>Ic nele ica namehhuan timopaquitasque.  </div>
<div class='psalmlabel' id='H13_0'> 3</div>
<div class='p'>
<span class="verse" id="H13_1">1&#160;</span>Ijcon quen ayacuel oticchixque ocachi, oticnehnehuilihque timocahuasque tosel ipan in altepetl Atenas. 
<span class="verse" id="H13_2">2&#160;</span>Huan otictitlanque in tocniu Timoteo mayau mechita. Yehhuatl noyojqui tohuan tequiutoc quen titlanonotztinemihque ica in yancuic itlahtoltzin Dios. Huan cuali mechyolchicahuas huan mechpalehuis maquinehnehuilican yec tlen nanquineltocaticaten. 
<span class="verse" id="H13_3">3&#160;</span>Huan ijcon niyan aquin ahmo mamoyolpapatla ican tlen quihmohsihuis. Huan namehhuan yinanquimatihque ijcon ticpiyahque tlen titlapanosque tinochten. 
<span class="verse" id="H13_4">4&#160;</span>Tleca ihcuac oticatcahque namohuan otamechiluihque quen titlapanosque. Huan ijcon opanoc, quen yinanquimauticaten. 
<span class="verse" id="H13_5">5&#160;</span>Ic inon, quen ayacuel onicchix ocachi, onitlatitlan mamechtlahtlani quen onannemiyayahque ipan namotlaneltoquilis. Onimomoutiyaya cana mechixtopeutoc in ahmo cuali tlacatl huan san tlaluis totequiu. </div>
<div class='p'>
<span class="verse" id="H13_6">6&#160;</span>Huan axan yomocuep den Tesalónica in Timoteo huan otechpacmacaco quen otechtlapohuilico quen cuali nantlaneltocatoque ica in Dios huan nanmotlasohtlatoque. Otechtlapohuili quen nochipa techilnamiquihque ica tlasohtlalistli. Huan ocachi otechtlapohuili molui nanquinequihque matechitacan quen tehhuan noyojqui molui ticnequihque tamechitasque. 
<span class="verse" id="H13_7">7&#160;</span>Ic inon tocnihuan, masque molui tequiyo ica tlen otechpanoc huan tequin otechmohsihuihque, otiyolpajque queman oticmatque quen cuali nancatehque ipan namotlaneltoquilis. 
<span class="verse" id="H13_8">8&#160;</span>Ic inon tipaquihque ica namehhuan quen ticpiyasque cuali nemilistli ica tehhuan. Huan ic inon ticmatihque namehhuan nancaten tlamelajcan ica Totecohtzin. 
<span class="verse" id="H13_9">9&#160;</span>Huan ic inon nele titetlasohcamatisque Tohueyitahtzin ica namehhuan. Huan tequin tipaquihque ica namehhuan teyixpantzinco in Dios. 
<span class="verse" id="H13_10">10&#160;</span>Quen tlahca huan quen tlayohua titetlatlautiyahque in Dios matechcahuacan tamechyequitasque, huan ijcon tamechpalehuisque ica tlen mechpolohua ica namotlaneltoquilis. </div>
<div class='p'>
<span class="verse" id="H13_11">11&#160;</span>Huan axan Yehhuatzin Tohueyitahtzin Dios huan Totecohtzin Jesucristo matechuicalo campa nancatehque. 
<span class="verse" id="H13_12">12&#160;</span>Huan in Totecohtzin mamechchihualtilo quen ocachi nanmotlasohtlasque, ahmo san tocnihuan, tlahmo ic nochten, noyojqui quen tehhuan tamechtlasohtlahque. 
<span class="verse" id="H13_13">13&#160;</span>Huan mamechyolchicahualo ic ijcon nanmoquetzasque nanyolchipahuaque. Huan ahmo nanquipiyahque tlahtlacoli teyixpantzinco in Dios Tohueyitahtzin queman hualuilohuas Totecohtzin Jesucristo ihuan nochten aquin tehuaxcahuan.  </div>
<div class='psalmlabel' id='H14_0'> 4</div>
<div class='s'>In nemilistli tlen monequis in Dios </div>
<div class='p'>
<span class="verse" id="H14_1">1&#160;</span>Tocnihuan, yitamechmachtiyahque quen monequis in Dios nannemisque huan quenin nanquichihuasque tlen mechuelitalos. Axan tel, tamechtlatlautiyahque ihtech Tetocahtzin Jesucristo, ijcon xicchihuacan ocachi huan ocachi. </div>
<div class='p'>
<span class="verse" id="H14_2">2&#160;</span>Tleca yinanquimatihque tlen otamechnahuatihque ihtech Itocahtzin Totecohtzin Jesús. 
<span class="verse" id="H14_3">3&#160;</span>Dios ijcon quimonequiltiya; mostli xinemican chipahuac huan ahmo ximocalactihtinemican ica oc se tlacatl noso sihuatl. 
<span class="verse" id="H14_4">4&#160;</span>Cada seya de namehhuan maquimati quen quipiyas isihuau ica chipahualistli huan mahuesyotl. 
<span class="verse" id="H14_5">5&#160;</span>Huan ahmo maixpoliutinemican ica tlen ahmo cuali tlanehnehuilistli, quen quichihuahque nochten aquin ahmo teixmatihque in Dios. 
<span class="verse" id="H14_6">6&#160;</span>Huan niyan aquin ahmo maquicahcayahua in itlacaicniu ica in ahmo cuali tlanehnehuilistli. Tleca Totecohtzin quintlapanoltisque tequin chicahuac ica nochin inon, quen otamechnahuatihque. 
<span class="verse" id="H14_7">7&#160;</span>Tleca Dios otechnonotzaloc matichipajcanemican huan ahmo matiixpoliutinemican. 
<span class="verse" id="H14_8">8&#160;</span>In aquin quixtlasas in tlen tamechnextiliyahque, ahmo quixtlasa san tlacatl. Tlahmo teixtlasa Yehhuatzin Dios aquin techmacalotoc Itiotonaltzin. </div>
<div class='p'>
<span class="verse" id="H14_9">9&#160;</span>San Yehhuatzin Dios mechnextilihtohque quen nanmotlasohtlasque se huan oc seya. Huan ic inon ahmo nicpiya tlen namechtlahcuiluis. 
<span class="verse" id="H14_10">10&#160;</span>Ijcon noyojqui nanquintlasohtlahque nochin tocnihuan tlen catehque ipan in tlali Macedonia. Huan axan, tocnihuan, tamechtlatlautiyahque ximotlasohtlacan ocachi. 
<span class="verse" id="H14_11">11&#160;</span>Xictlalican ihtech namoyolo ic nannemisque tlamach, huan ahmo ximocalactican campa ahmo namotequiu. Huan xitequitican ica namomahuan quen yitamechtequiutihtoque. 
<span class="verse" id="H14_12">12&#160;</span>Huan ijcon mechmahuestilisque in oc sequinten, huan ahmo tlen mechpolos. </div>
<div class='s'>Queman hualuilohuas Totecohtzin </div>
<div class='p'>
<span class="verse" id="H14_13">13&#160;</span>Tocnihuan, ticnequihque xicmatican tlen panos ica in mijcamen, huan ahmo ximoyoltlocoltican quen oc sequinten aquin ahmo quineltocahque itlahtoltzin Dios. 
<span class="verse" id="H14_14">14&#160;</span>Ticneltocahque in Jesús omicohuac huan oihxohuac. Ijcon noyojqui ticneltocahque in Dios quinihxitilos tehuan in Jesús nochten in tlaneltocanimen aquin yimictoque. </div>
<div class='p'>
<span class="verse" id="H14_15">15&#160;</span>Ic inon tamechiluiyahque quen otechnextililoc Totecohtzin. Tehhuanten aquin tiyolticaten ihcuac hualuilohuas in Totecohtzin ahmo tiquinyecanasque in aquin yomijque. 
<span class="verse" id="H14_16">16&#160;</span>Tleca Yehhuatzin Totecohtzin hualtemolos ipan in neluicactli huan hualtlahtolos chicahuac quen se tequihua. Tlahtos quen se tlayecanqui den ángeles, huan ticaquisque ihcuac tzahtzis in trompeta den Dios. Ihcuac inon in tlaneltocanimen yimictoque ihsasque achto. 
<span class="verse" id="H14_17">17&#160;</span>Huan satepa tehhuanten aquin oc tiyolticaten techuicalos inuan ipan in mextli canin timahsitihue tehuan Totecohtzin ipan neluicactli. Ijcon tehuan tiyesque Totecohtzin nochipa. 
<span class="verse" id="H14_18">18&#160;</span>Huan ijcon ximoyolchicahuacan se huan oc seya ica inin tlahtoli.  </div>
<div class='psalmlabel' id='H15_0'> 5</div>
<div class='p'>
<span class="verse" id="H15_1">1&#160;</span>Huan axan, tocnihuan, ahmo tlen ticpiyahque tamechtlahcuiluisque ica tlen tonali hualuilohuas Totecohtzin noso quen panos nochin inin. 
<span class="verse" id="H15_2">2&#160;</span>Nanquiyecmatihque quen hualahsitihuetzis inon tonali queman ocachi ahmo quinehnehuilisque. Tleca hualuilohuas Totecohtzin quen calactihuetziquiu se ichtejqui tlayohua. 
<span class="verse" id="H15_3">3&#160;</span>Queman in tlacamen quihtohtiyesque: “Nochin tlamach huan cuali”; ic inon hualahsitihuetzis ipan yehhuan in tetzahuitl, huan ahhuel maquisasque. Yes quen quiahsitihuetzis in sihuatl ica in tonehuilistli. 
<span class="verse" id="H15_4">4&#160;</span>Huan namehhuan tocnihuan, ahmo nanyetoque ipan tlayohuilotl, cana mechahcopatlanaltilos ihcuac hualuilohuas Totecohtzin, quen mechahcopatlanaltis in ichtejqui. 
<span class="verse" id="H15_5">5&#160;</span>Tleca namochten namehhuan nancatehque ipan tlanextli. Ahmo ticatehque ipan tlayohuilotl. 
<span class="verse" id="H15_6">6&#160;</span>Ic inon ocachi cuali ahmo ticochtosque quen in oc sequinten, in tlahmo ocachi cuali tiihsatiyesque huan tiyectlamautiyesque. 
<span class="verse" id="H15_7">7&#160;</span>In oc sequinten cochihque tlayohuayan huan tlayihque tlayohuayan. 
<span class="verse" id="H15_8">8&#160;</span>Huan tehhuan aquin ticatehque ipan tlanextli ticpiyahque tlen titlamautiyesque. Ticpiyahque tlen ticneltocasque yec huan ticpiyahque tlen timotlasohtlasque. Ticpiyahque tlen yec titeyolchiyasque ic hualahsis in temaquixtilistli. 
<span class="verse" id="H15_9">9&#160;</span>Tleca Dios ahmo otechtlalilihque ic techtlapanoltisque, tlahmo otechtlalilihque tlen ic timaquisasque ihtech Yehhuatzin Totecohtzin Jesucristo. 
<span class="verse" id="H15_10">10&#160;</span>Jesucristo omicohuac topampa, matiyoltiyecan tehuan, masque tiyolticaten noso yitimictosque ihcuac hualuilohuas. 
<span class="verse" id="H15_11">11&#160;</span>Ic inon ximoyolchicahuacan se huan oc seya, huan ximopalehuican se huan oc seya ica namotlaneltoquilis, quen yinanquichiuticaten. </div>
<div class='s'>Pablo quinnextiliya in tocnihuan </div>
<div class='p'>
<span class="verse" id="H15_12">12&#160;</span>Tocnihuan, tamechtlatlautiyahque xicmahuestilican in aquin mechpalehuiyahque ica itlahtoltzin Dios. Yehhuan mechnextiliyahque quen nannemisquiyanihque ihtech Totecohtzin. 
<span class="verse" id="H15_13">13&#160;</span>Xiquintlacamatican huan xiquintlasohtlacan ocachi ican inin tequitl tlen quichihuahque. Ximoihmatican tlamach ica se huan oc seya. </div>
<div class='p'>
<span class="verse" id="H15_14">14&#160;</span>Noyojqui tocnihuan, xiquinmachtican quen matequitican in aquin san moahantinemi. Xiquinyolchicahuacan in aquin yoltlocoxticaten, huan xiquimpalehuican in aquin ahmo tlaneltocahque yec. Xiquintlapohpoluican ica nochten. </div>
<div class='p'>
<span class="verse" id="H15_15">15&#160;</span>Ximomaluican niyan aquin de namehhuan ahmo mamomacuepacan ica tlen ahmo cuali. Ocachi xictemocan tlen ic ximopalehuican se huan oc seya, huan ic nochin tlacatl. </div>
<div class='p'>
<span class="verse" id="H15_16">16&#160;</span>Xiyecan nochipa ica paquilistli. 
<span class="verse" id="H15_17">17&#160;</span>Ximoyolmachtican nochipa. 
<span class="verse" id="H15_18">18&#160;</span>Xitetlasohcamatican Dios ica nochin tlen panos, tleca yeh in tlen ocachi monequis Dios ica namehhuan aquin nantlaneltocanimen ica in Cristo Jesús. </div>
<div class='p'>
<span class="verse" id="H15_19">19&#160;</span>Ahmo ximotlapolochtican ica in Itiotonaltzin Dios. 
<span class="verse" id="H15_20">20&#160;</span>Ahmo xiquixtlasacan in aquin mechixtohtomilisque itlahtoltzin Dios. 
<span class="verse" id="H15_21">21&#160;</span>Xicyehyecocan nochin, huan xiquehuacan nochin tlen cuali. 
<span class="verse" id="H15_22">22&#160;</span>Ximoxelocan ipan nochin tlen ahmo cuali. </div>
<div class='p'>
<span class="verse" id="H15_23">23&#160;</span>Huan mamechuaxcatilo Yehhuatzin Dios aquin techyolsehuilos. Huan mamechcahualo yolchipahuac sentetl namotonal, huan namoyolo, huan namotlacayo ihcuac hualuilohuas Totecohtzin Jesucristo. 
<span class="verse" id="H15_24">24&#160;</span>Yolcuali Yehhuatzin aquin mechnotzalo, huan mechchihuililos nochin inon. </div>
<div class='s'>In itlatiochihualistzin ic tlamis </div>
<div class='p'>
<span class="verse" id="H15_25">25&#160;</span>Tocnihuan, ximoyolmachtican ica tehhuan. </div>
<div class='p'>
<span class="verse" id="H15_26">26&#160;</span>Xiquintlahpalocan nochin in tocnihuan ica mahuesyotl. </div>
<div class='p'>
<span class="verse" id="H15_27">27&#160;</span>Namechtequiutiya ica tequihuahyotl den Totecohtzin, xiquimpohuilican inin amatl nochin tocnihuan. </div>
<div class='p'>
<span class="verse" id="H15_28">28&#160;</span>Mamechtiochihualo Totecohtzin Jesucristo. Huan ijcon mayeto.</div><div class="footnote">
<hr />
</div>
</div></body></html>
