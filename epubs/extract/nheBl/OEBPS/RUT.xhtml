<!DOCTYPE html>
<html xmlns="http://www.w3.org/1999/xhtml" xmlns:epub="http://www.idpf.org/2007/ops" lang="nhe" dir="ltr">
<head>
<meta charset="UTF-8" />
<link rel="stylesheet" href="epub.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width, height=device-height"/>
<title>Itlajtol toteco: Santa Biblia RUT 1</title>
</head>
<body dir='ltr'>
<ul class='tnav'>
<li><a href='index.xhtml'>RUT</a></li>
</ul><ul class='tnav'><li><a href='RUT.xhtml#RT1_0'>1</a></li>
<li><a href='RUT.xhtml#RT2_0'>2</a></li>
<li><a href='RUT.xhtml#RT3_0'>3</a></li>
<li><a href='RUT.xhtml#RT4_0'>4</a></li>
</ul>

<div class='main' id='RT0_0'>

<div class='mt'>Rut  </div>
<div class='psalmlabel' id='RT1_0'> 1</div>
<div class='s'>Se israelita familia yajqui tlali Moab </div>
<div class='p'>

<span class="verse" id="RT1_1">1&#160;</span>Ipan nopa tonali quema jueces tlanahuatiyayaj ipan tlali Israel, oncac se hueyi mayantli ipan nochi nopa tlaltini. Huan itztoya se tlacatl tlen itoca Elimelec tlen ejqui ipan altepetl Belén [1:1 Belén nojquiya itoca Efrata.] ipan tlali Judá. Huan pampa eliyaya chicahuac nopa mayantli Elimelec quisqui ialtepe huan yajqui itztoti se quesqui tonali ipan tlali Moab. Huan ihuaya yajqui isihua huan iniome telpocahua. 
<span class="verse" id="RT1_2">2&#160;</span>Isihua itoca eliyaya Noemí, huan ome inintelpocahua inintoca eliyaya Mahlón huan Quelión. 
<span class="verse" id="RT1_3">3&#160;</span>Huan quema noja itztoyaj nopona ipan tlali Moab, mijqui Elimelec huan mocajqui iselti Noemí ica ome itelpocahua. 
<span class="verse" id="RT1_4">4&#160;</span>Huan ax huejcajqui mosihuajtijque nopa telpocame ininhuaya ome ichpocame tlen tlali Moab. Se ichpocatl itoca Orfa huan seyoc Rut. Pero quema panotoya se majtlactli xihuitl para itztoya nopona, 
<span class="verse" id="RT1_5">5&#160;</span>nojquiya mijque nopa telpocame Mahlón huan Quelión. Huajca mocajqui iselti nopa sihuatl Noemí, niyon ihuehue, niyon iconehua. </div>
<div class='s'>Rut yajqui ihuaya Noemí hasta Belén </div>
<div class='p'>
<span class="verse" id="RT1_6-7">6-7&#160;</span>Huan se tonal ipan tlali Moab Noemí quicajqui se tlajtoli para TOTECO sampa quintlasojtlatoya itlacajhua ipan tlali Judá campa quisque huan quinmacatoya se pixquistli tlen yejyectzi. Huajca Noemí mocualtlali para mocuepas ipan tlali Judá huan quistejqui ininhuaya ome iyexhua. 
<span class="verse" id="RT1_8">8&#160;</span>Pero ipan ojtli Noemí moyolcuepqui huan quinilhui: </div>
<div class='p'>―Más cuali sampa xiyaca imochajchaj campa imonanahua. Ma TOTECO inmechtlaxtlahui pampa cuali initztoyaj ica notelpocahua huan ica na nojquiya. 
<span class="verse" id="RT1_9">9&#160;</span>Huan ma inmechcahuili sampa ximonamictica huan xiitztoca ica paquilistli. </div>
<div class='p'>Huajca Noemí quintzoponi huan quinnahuatijtejqui Rut huan Orfa, pero inijuanti pejque chocaj, 
<span class="verse" id="RT1_10">10&#160;</span>huan quiilhuijque: </div>
<div class='p'>―¡Tijnequij tiyase mohuaya campa motlacajhua! </div>
<div class='p'>
<span class="verse" id="RT1_11">11&#160;</span>Pero Noemí quinilhui: </div>
<div class='p'>―¡Ax hueli inyase, noconehua! Monequi sampa xiyaca imotlal. San tlapic inyase nohuaya. Ayoc niquinpiyas más coneme para huelis mosihuajtise imohuaya queja timomajtoque. 
<span class="verse" id="RT1_12">12&#160;</span>Nimechilhuía, ximocuepaca. Ya ninanatzi para sampa nimonamictis. Huan yonque sampa nimonamictisquía ni tlayohua huan niquinpiyasquía más coneme, 
<span class="verse" id="RT1_13">13&#160;</span>ax huelis inmochiyase ma motlajtlamica para mosihuajtise imohuaya. ¡Axtle, noconehua! ¡Ax queja nopa! Nijpiya se cuesoli tlen más hueyi que imojuanti pampa yajaya TOTECO nechtlaijiyohuiltijtoc. </div>
<div class='p'>
<span class="verse" id="RT1_14">14&#160;</span>Huan sampa pejque chocaj. Teipa Orfa quitzoponi iyexna huan quinahuatijtejqui, pero Rut mocajqui ihuaya. 
<span class="verse" id="RT1_15">15&#160;</span>Huajca Noemí quiilhui: </div>
<div class='p'>―Xiquita, mohues ya mocuepqui itlal campa itlacajhua huan itlaixcopincayohua. Xiya ihuaya. </div>
<div class='p'>
<span class="verse" id="RT1_16">16&#160;</span>Pero Rut quinanquili: </div>
<div class='p'>―¡Amo xinechilhui para ma nimitzcajtehua huan ma timoiyocatlalica! Campa tiyas, na nojquiya niyas. Campa tiitztos, nopona nimocahuas na. Motlacajhua elise notlacajhua, huan moTeco Dios elis noTeco. 
<span class="verse" id="RT1_17">17&#160;</span>Campa ta timiquis, nojquiya nopona nimiquis na huan nopona nijnequi ma nechtlalpachoca. Ma TOTECO hueyi nechtlatzacuilti intla moselti nimitzcahuas. Niitztos mohuaya hasta miquistli techiyocatlalis. </div>
<div class='p'>
<span class="verse" id="RT1_18">18&#160;</span>Huan quema Noemí quiitac para Rut nelía quinequiyaya ihuaya yas, ayoc tleno quiilhui. 
<span class="verse" id="RT1_19">19&#160;</span>Huan queja nopa, nopa ome quitoquilijque nopa ojtli hasta ajsitoj altepetl Belén. Huan quema calajque nopona, nochi Belén ehuani san quinsentlachilijque huan quiijtohuayayaj: </div>
<div class='p'>―¿Ax ya ne Noemí? </div>
<div class='p'>
<span class="verse" id="RT1_20">20&#160;</span>Pero Noemí quinnanquiliyaya: </div>
<div class='p'>―Ayoc xinechtocajtica niNoemí. (Noemí quiijtosnequi Paquilistli.) Ama xinechtocajtica Mara. (Mara quiijtosnequi Tlen Chichic.) Pampa Toteco Tlen Quipiya Nochi Chicahualistli nechmacatoc miyac cuesoli. 
<span class="verse" id="RT1_21">21&#160;</span>Quema niquistejqui nochi nijpiyayaya, pero ama nimocuepa san ica noma. Huajca amo xinechtocajtica Noemí pampa TOTECO Tlen Quipiya Nochi Chicahualistli huelis quipantijtoc tlen ax cuali ipan na huan nechtlaijiyohuiltijtoc. </div>
<div class='p'>
<span class="verse" id="RT1_22">22&#160;</span>Huajca queja nopa Noemí huan iyex Rut tlen ejqui tlali Moab quicajtejque Moab huan mocuepque altepetl Belén. Huan ajsitoj quema pejtoyaj quipixcaj cebada.  </div>
<div class='psalmlabel' id='RT2_0'> 2</div>
<div class='s'>Rut tequitqui ipan imil Booz </div>
<div class='p'>
<span class="verse" id="RT2_1">1&#160;</span>Huan itztoya ipan Belén se tominpixquetl tlen itoca Booz tlen eliyaya iteixmatca Elimelec tlen elqui ihuehue Noemí. 
<span class="verse" id="RT2_2">2&#160;</span>Huan se tonal Rut quiilhui iyexna Noemí: </div>
<div class='p'>―Xinechcahua ma niyas ipan se mili. Huelis se acajya nechtlasojtlas huan nechcahuilis niyas inintepotzco inijuanti tlen pixcatinemij para nijpejpentiyas tlen tepehui. </div>
<div class='p'>Huan iyexna quiilhui: </div>
<div class='p'>―Cualtitoc, nocone, xiya. </div>
<div class='p'>
<span class="verse" id="RT2_3">3&#160;</span>Huajca Rut yajqui ipan se mili huan quisentilijtiyajqui tlen quitepejtiyahuiyayaj nopa pixcani. Huan quimatqui para nopa mili eliyaya iaxca Booz iteixmatca Elimelec tlen ya mictoya. 
<span class="verse" id="RT2_4">4&#160;</span>Huan nopa tonal Booz quisqui Belén, huan ajsito imila huan quintlajpalo nopa pixcani: </div>
<div class='p'>―¡Ma TOTECO itzto imohuaya! </div>
<div class='p'>Huan quiilhuijque: </div>
<div class='p'>―¡Ma TOTECO mitztiochihua! </div>
<div class='p'>
<span class="verse" id="RT2_5">5&#160;</span>Huan teipa Booz quitlajtlani nopa tlacatl tlen quinyacanayaya nopa pixcani: </div>
<div class='p'>―¿Ajqueya iteixmatca ne ichpocatl? </div>
<div class='p'>
<span class="verse" id="RT2_6">6&#160;</span>Huan nopa tlacatl quiijto: </div>
<div class='p'>―Yajaya nopa tlali Moab ejquetl tlen hualajqui ihuaya Noemí. 
<span class="verse" id="RT2_7">7&#160;</span>Nechtlajtlani ma nijcahuili ma yas inintepotzco pixcani quipejpentiyas tlen tepehui. Tlatequipanojtoc nochi ijnaloc huan hasta ama. Ax mosiyajcajtoc niyon se quentzi. </div>
<div class='p'>
<span class="verse" id="RT2_8">8&#160;</span>Huajca Booz yajqui huan quiilhuito Rut: </div>
<div class='p'>―Nocone, amo xiya xijpejpenati ipan seyoc mili. Ximocahua nica ica nosihua tlatequipanojcahua. 
<span class="verse" id="RT2_9">9&#160;</span>Xijtlachili campa pixcaj huan teipa xiquintoquili campa tequititij. Niquinnahuatijtoc notlatequipanojcahua ma amo mitzcuatotonica. Quema tiamiquis, xiya campa nopa comitl huan xiqui atl tlen notlatequipanojcahua quiquixtijtoque. </div>
<div class='p'>
<span class="verse" id="RT2_10">10&#160;</span>Huan Rut motlancuaquetzqui iixpa huan mohuijtzonqui hasta tlalchi para quitlascamatis ica cuali huan quiilhui Booz: </div>
<div class='p'>―¿Quejatza huelis nelhueyi moyolo nohuaya huan tinechtlasojtlatoc huan na niseyoc tlali ejquetl? </div>
<div class='p'>
<span class="verse" id="RT2_11">11&#160;</span>Huan Booz quinanquili: </div>
<div class='p'>―Nijcactoc nochi tlen cuali tijchihuilijtoc moyexna hasta quema mijqui mohuehue. Nojquiya nijmati tiquincajtejqui motatahua huan motlal campa titlacatqui para tihualas tiitztoqui tohuaya yonque ax titechixmati. 
<span class="verse" id="RT2_12">12&#160;</span>¡Ma TOTECO mitztlaxtlahui! ¡Ma mitzpalehui TOTECO Dios tlen toTeco tiisraelitame huan tlen ipan timotemachijtoc huan ma mitztlaxtlahui ica nochi tlen tijchijtoc! </div>
<div class='p'>
<span class="verse" id="RT2_13">13&#160;</span>Huan Rut quinanquili: </div>
<div class='p'>―Tlascamati. Nelía cuali moyolo nohuaya, huan motlajtol nechyolchicajtoc pampa tinechnojnotztoc ica tlaicnelili. Tinechpalehuijtoc yonque ax quinamiqui. Na niyon ax niitztoc se motlatequipanojca. </div>
<div class='p'>
<span class="verse" id="RT2_14">14&#160;</span>Huan teipa quema ajsic hora para tlacuase, Booz quinotzqui Rut huan quiilhui: </div>
<div class='p'>―Nica xihuala, xitlacuaqui tohuaya. Eltoc pantzi huan xijxoloni ipan ni vinagre tlen tlasencahuali. </div>
<div class='p'>Huan Rut mosehui ihuaya itlatequipanojcahua huan Booz quimacac cebada tlahuatzali. Huan Rut tlacuajqui hasta ixhuic, huan noja mocajqui tlacualistli tlen quimacatoya. 
<span class="verse" id="RT2_15">15&#160;</span>Huan teipa moquetzqui para sampa tequititi. Huan quema Rut quistoya, Booz quinnahuati itlatequipanojcahua: </div>
<div class='p'>―Xijcahuaca ma quicui nojquiya campa montonijtoc, huan ax tleno xiquilhuica. 
<span class="verse" id="RT2_16">16&#160;</span>Nojquiya xijtepehuaca sequin xinachtli para ma quipejpena. ¡Axaca ma quiajhua! </div>
<div class='p'>
<span class="verse" id="RT2_17">17&#160;</span>Huan Rut quisentili iyol cebada hasta tlayohua. Huan quioxqui huan quiyejyecojqui huan panoc 6 cuartillos tlen cebada. 
<span class="verse" id="RT2_18">18&#160;</span>Huan quihuicac nopa cebada huan mocuepqui ipan altepetl. Huan quinextili iyexna tlen quisentilijtoya, huan nojquiya Rut quimacac Noemí nopa tlacualistli tlen mocajqui tlajco tona. </div>
<div class='p'>
<span class="verse" id="RT2_19">19&#160;</span>Huan iyexna quitlajtlani: </div>
<div class='p'>―¿Canque titequitic ama? ¿Ajqueya iaxca campa tijsentili nelmiyac cebada? ¡Ma Toteco quitiochihua yajaya tlen quej ni mitzpalehuijtoc! </div>
<div class='p'>Huan Rut quipohuili iyexna ihuaya ajqueya tequitiyaya. Quiijto: </div>
<div class='p'>―Nopa tlacatl tlen ihuaya nitequitiyaya itoca Booz. </div>
<div class='p'>
<span class="verse" id="RT2_20">20&#160;</span>Huan Noemí quiilhui: </div>
<div class='p'>―¡Ma TOTECO quitiochihua! TOTECO noja techtlasojtla tlen mictoque tohuehuejhua. Nopa tlacatl Booz, yajaya se toteixmatca tlen nechca, huan yeca quitocarohua para quicohuas totlal huan techmocuitlahuis queja onca tlanahuatili. </div>
<div class='p'>
<span class="verse" id="RT2_21">21&#160;</span>Huan Rut noja quiilhui Noemí: </div>
<div class='p'>―Nojquiya nechilhui noja ma nitequititi ininhuaya itlatequipanojcahua hasta tlamis pixquistli. </div>
<div class='p'>
<span class="verse" id="RT2_22">22&#160;</span>Huan Noemí quinanquili iyex: </div>
<div class='p'>―Nocone, xijchihua tlen Booz quiijtohua huan ximocahua ininhuaya isihua tlatequipanojcahua, pampa huelis mitzpanos se tlamantli ax cuali ipan seyoc mili. </div>
<div class='p'>
<span class="verse" id="RT2_23">23&#160;</span>Yeca Rut noja quisentilijtinenqui ihuaya itlatequipanojcahua Booz hasta quema tlanque quipixcaj cebada huan teipa hasta tlanque quipixcaj trigo. Huan noja mocahuayaya ipan iyexna ichaj.  </div>
<div class='psalmlabel' id='RT3_0'> 3</div>
<div class='s'>Rut quipanti ihuehue </div>
<div class='p'>
<span class="verse" id="RT3_1">1&#160;</span>Teipa se tonal Noemí quiilhui Rut: </div>
<div class='p'>―¡Nocone, xinechtlacaquili! Monequi nimitztemolis mohuehue para tipaquis huan sampa tijpiyas mochaj. 
<span class="verse" id="RT3_2">2&#160;</span>¿Tiquilnamiqui nopa tlacatl Booz campa titequitiyaya ininhuaya isihua tlatequipanojcahua? Ama ni yohuali yajaya yas imila quiyejyectiti cebada. 
<span class="verse" id="RT3_3">3&#160;</span>Huajca xijchihua tlen nimitzilhuis. Ximalti huan ximoajhuiyali huan ximoquenti moyoyo tlen achi cuali. Huan xiya xiquitati Booz ipan imila, pero amo xijcahua ma mitzixmati hasta quema ya tlanqui tlacuas. 
<span class="verse" id="RT3_4">4&#160;</span>Huan xiquita canque moteca. Huan quema ya cochtos, xiya huan xiquijcueni itlaque iicxitla huan nopona ximoteca. Queja nopa tijtlajtlanis ma mitzmocuitlahuis queja quiijtohua tlanahuatili. Huan teipa yajaya mitzilhuis tlen monequi tijchihuas. </div>
<div class='p'>
<span class="verse" id="RT3_5">5&#160;</span>Huan Rut quiilhui Noemí: </div>
<div class='p'>―Nijchihuas nochi tlen tinechilhuijtoc. </div>
<div class='p'>
<span class="verse" id="RT3_6">6&#160;</span>Huajca teipa Rut yajqui mila huan quichijqui nochi tlen iyexna quiilhuijtoya. 
<span class="verse" id="RT3_7">7&#160;</span>Huan Booz tlanqui tlacua huan paquiyaya. Teipa yajqui motecato para cochis nechca campa quimontonojtoyaj iyol cebada. Huan teipa ica yolic Rut hualajqui huan quiijcuenili itlaque huan nopona iicxitla motejqui. 
<span class="verse" id="RT3_8">8&#160;</span>Huan nechca tlajco yohual, Booz isatihuetzqui, huan quema mocuepqui, momacac cuenta para se sihuatl motectoya iicxitla. </div>
<div class='p'>
<span class="verse" id="RT3_9">9&#160;</span>Huajca yajaya quiijto: </div>
<div class='p'>―¿Ajqueya ta? </div>
<div class='p'>Huan Rut quiilhui: </div>
<div class='p'>―Na niRut. Ta tinoteixmatca tlen nechca huan mitztocarohua ta para tijcohuas totlal huan timonamictis ica na queja quiijtohua tlanahuatili. </div>
<div class='p'>
<span class="verse" id="RT3_10">10&#160;</span>Huan Booz quinanquili: </div>
<div class='p'>―¡Ma TOTECO mitztiochihua! Más tijnextijtoc tlatlepanitacayotl ica iteixmatcahua mohuehue ama huan ax queja tijchijqui quema tihualajqui ihuaya moyexna. Pampa tihueltosquía tijtemojtosquía se tlen más telpocatl, yonque tlen teicneltzi, o tlen tominpiya. Pero ax ya nopa tlen tijchijqui. 
<span class="verse" id="RT3_11">11&#160;</span>Huajca amo ximajmahui, Rut. Nochi quimatij se ticuali sihuatl, huan yeca nijchihuas tlen tinechtlajtlanía. 
<span class="verse" id="RT3_12">12&#160;</span>Melahuac na se nimoteixmatca tlen nechca tlen quinamiqui mosihuajtis mohuaya, pero itztoc seyoc tlacatl tlen moteixmatca tlen más nechca. 
<span class="verse" id="RT3_13">13&#160;</span>Huajca ni yohuali ximocahua nica. Huan intla mostla nopa seyoc tlacatl quinequis quicohuas motlal huan monamictis mohuaya, cuali pampa yajaya moteixmatca tlen más nechca. Pero intla ax quinequi, nijtestigojquetza TOTECO para na nijchihuas. Huajca ama, xicochi hasta tlanesis. </div>
<div class='p'>
<span class="verse" id="RT3_14">14&#160;</span>Huajca Rut cochqui iicxitla Booz. Huan hualmostla mejqui quema noja tzintlayohuayaya huan axaca huelqui quiitac pampa Booz quiijtojtoya monequi axaca quimatis para hualajtoya se sihuatl nopona campa imil. 
<span class="verse" id="RT3_15">15&#160;</span>Huan Booz quiilhui: </div>
<div class='p'>―Ximoquixtili tlen ica timopanpictoc huan xijsohua nica. </div>
<div class='p'>Huajca Rut moquixtili tlen ica mopiquiyaya, huan Booz quitemili chicuase tlayejyecoli tlen iyol cebada. Teipa quipalehui quimamaltis huan Rut sampa yajqui campa altepetl. 
<span class="verse" id="RT3_16">16&#160;</span>Huan quema Rut ajsito ichaj, iyexna pejqui quitlajtlanía: </div>
<div class='p'>―¿Quejatza elqui, nocone? </div>
<div class='p'>Huan Rut quipohuili nochi tlen Booz quichijtoya huan quiilhuijtoya. 
<span class="verse" id="RT3_17">17&#160;</span>Huan nojquiya quiijto: </div>
<div class='p'>―Nechmacac ni chicuase tlayejyecoli tlen iyol cebada. Nechilhui ax cuali ma nimocuepas mochaj huan ax tleno nijhualicas. </div>
<div class='p'>
<span class="verse" id="RT3_18">18&#160;</span>Huajca Noemí quiijto: </div>
<div class='p'>―Ama, nocone, xijchiya hasta tijmatis tlaque panos. Booz ax mosiyajcahuas ama hasta quisencahuas ni tlamantli.  </div>
<div class='psalmlabel' id='RT4_0'> 4</div>
<div class='s'>Booz mosihuajti ihuaya Rut </div>
<div class='p'>
<span class="verse" id="RT4_1">1&#160;</span>Teipa Booz yajqui mosehuito nechca hueyi puerta ipan nopa tepamitl campa nochi quisaj huan calaquij pampa nopona momajtoyaj mosentilíaj tlacame. Teipa Booz quiitac huala iteixmatca tlen quiilhuijtoya Rut para más quipixqui tlanahuatili quimocuitlahuis. Huajca Booz quinotzqui: </div>
<div class='p'>―Xihuala nica, ximosehuiqui. </div>
<div class='p'>Huan iteixmatca yajqui huan mosehui. 
<span class="verse" id="RT4_2">2&#160;</span>Huan Booz quinnotzqui majtlactli huehue tlacame tlen tlayacanayayaj ipan nopa altepetl huan nojquiya quinilhui ma mosehuica ihuaya pampa queja nopa momatque quisencahuase se tlajtoli ipan nopa tonali. Huan quema mosehuijtoyaj, 
<span class="verse" id="RT4_3">3&#160;</span>Booz quiilhui iteixmatca: </div>
<div class='p'>―Tiquixmati Noemí tlen mocueptoc tlen tlali Moab. Yajaya quinamaca nopa tlali tlen eliyaya iaxca toteixmatca Elimelec. 
<span class="verse" id="RT4_4">4&#160;</span>Nijnequi xijmati pampa huelis tijnequis tijcohuas. Huan intla tijnequi tijcohuas, xiquijto ama iniixpa ni huehue tlacame tlen mosehuíaj nica para nochi quimatise. Pampa ta tiiteixmatca tlen más nechca huan yeca achtohui tijpiya tlanahuatili para tijcohuilis itlal intla tijnequi. Pero intla ax tijnequi tijcohuas, xinechilhui ama, pampa teipa na nechtocarohua para huelis nijcohuas. </div>
<div class='p'>Huan iteixmatca tlananquili huan quiilhui Booz: </div>
<div class='p'>―Nijnequi nijcohuas. </div>
<div class='p'>
<span class="verse" id="RT4_5">5&#160;</span>Huajca Booz quiilhui: </div>
<div class='p'>―Nojquiya xiquilnamiqui intla tijcohuas nopa tlali, monequi timocuilis Rut, nopa cahualtzi tlen huala tlali Moab. Queja nopa ne tlali noja mocahuas ica itoca nopa mijcatzi huan quema inquipiyase se conetl, quihuicas itoca nopa mijcatzi huan quiselis itlal. </div>
<div class='p'>
<span class="verse" id="RT4_6">6&#160;</span>Huan quema iteixmatca quicajqui ni tlamantli, tlananquili: </div>
<div class='p'>―Intla queja nopa, ax huelis nijcohuas niyon ax hueli nimocuilis Rut para nosihua, pampa monequisquía niquinquixtilisquía tlen elis iniaxca nonelconehua para niquincahuilis coneme tlen tlacatise. Pero intla ta tijnequi tijcohuas, nimitzpanoltilía nopa tlanahuatili para xijcohua. </div>
<div class='p'>
<span class="verse" id="RT4_7">7&#160;</span>Ipan nopa tonali ipan tlali Israel momajtoyaj quema se quinamacayaya se tlali o se quimacayaya seyoc tlanahuatili para quicohuas se tlali, huajca nopa tlanamacaquetl moquixtiliyaya se itecac huan quimacayaya ne seyoc. Huan yeca, 
<span class="verse" id="RT4_8">8&#160;</span>iteixmatca Booz moquixtili itecac huan quimactili Booz, huan quiilhui: </div>
<div class='p'>―Ta xijcohua nopa tlali. </div>
<div class='p'>
<span class="verse" id="RT4_9">9&#160;</span>Huajca Booz quinilhui nopa tlayacanani huan nochi tlen mosentilijtoyaj nopona: </div>
<div class='p'>―Ama nochi intestigos para nijcohuilía Noemí nopa tlali tlen elqui iniaxca Elimelec, Quelión huan Mahlón. 
<span class="verse" id="RT4_10">10&#160;</span>Nojquiya intestigos para nimocuilía Rut tlen huala tlali Moab para elis nosihua, yajaya tlen icahualtzi Mahlón. Queja nopa yajaya hueli quipiyas se oquichpil tlen quihuicas itoca ihuehue tlen mijqui huan quiselis itlal nica. Ama intestigos. </div>
<div class='p'>
<span class="verse" id="RT4_11">11&#160;</span>Huan nopa huehue tlacame huan nochi tlen nopona itztoyaj tlananquilijque: </div>
<div class='p'>―Quena, tojuanti titestigos. ¡TOTECO ma quichihuas nopa sihuatl tlen calaquis ipan mochaj ma eli queja tohuejcapan nanahua Raquel huan Lea, pampa nochi tiisraelitame tihualajque tlen inijuanti! Huan ta xieli se hueyi tlacatl ipan altepetl Belén huan nochi ma camatica para mitztlepanitase. 
<span class="verse" id="RT4_12">12&#160;</span>TOTECO ma mitzmaca miyac moconehua ica nopa sihuatl para inquinpiyase miyac imoixhuihua queja quinpixqui Fares tlen elqui icone Tamar huan Judá. </div>
<div class='p'>
<span class="verse" id="RT4_13">13&#160;</span>Huajca queja nopa elqui quema Booz mocuili Rut para elis isihua. Huan teipa Booz ihuaya mocajqui Rut, huan TOTECO quintiochijqui, huan Rut quitlacatilti se piloquichpiltzi. 
<span class="verse" id="RT4_14">14&#160;</span>Huan sihuame ipan nopa altepetl quiilhuiyayaj Noemí: </div>
<div class='p'>―¡Ma tijhueyichihuaca TOTECO pampa ama mitzmacatoc se moixhui para mitzmocuitlahuis! ¡Moixhui ma eli se hueyi tlacatl ipan tlali Israel! 
<span class="verse" id="RT4_15">15&#160;</span>Moyex Rut mitzicnelía huan mitzpalehuijtoc más huan ax queja miyac telpocame. Mitzmacatoc se moixhui tlen mitzchicahualismacas huan mitzpalehuis quema ya tielis tinanatzi. </div>
<div class='p'>
<span class="verse" id="RT4_16">16&#160;</span>Huan Noemí quimocuitlahui nopa piloquichpiltzi ica paquilistli queja eliyaya icone. 
<span class="verse" id="RT4_17">17&#160;</span>Huan quema icalnechcahua Noemí quiitaque, quiijtohuayayaj: </div>
<div class='p'>―¡Tlacajtoc se icone Noemí! </div>
<div class='p'>Huan quitocajtlalijque Obed. Huan Obed moscalti huan elqui itata Isaí huan ihueyi tata David. </div>
<div class='s'>Ihuejcapan tatahua David </div>
<div class='p'>
<span class="verse" id="RT4_18">18&#160;</span>Ya ni inintoca iteipa ixhuihua Fares tlen itztoya huejcajquiya huan tlen elqui ihuejcapan tata Booz. </div>
<div class='q'>Fares quipixqui icone itoca Hezrón, </div>
<div class='q'>
<span class="verse" id="RT4_19">19&#160;</span>huan teipa Hezrón quipixqui icone itoca Ram. </div>
<div class='q'>Ram moscalti huan quipixqui icone itoca Aminadab. </div>
<div class='q'>
<span class="verse" id="RT4_20">20&#160;</span>Teipa Aminadab moscalti huan quipixqui icone itoca Naasón. </div>
<div class='q'>
<span class="verse" id="RT4_21">21&#160;</span>Teipa Naasón quipixqui icone itoca Salmón. </div>
<div class='q'>Huan Salmón motlacachijqui huan quipixqui icone itoca Booz. </div>
<div class='q'>Huan Booz moscalti huan quipixqui nopa conetl itoca Obed. </div>
<div class='q'>
<span class="verse" id="RT4_22">22&#160;</span>Huan teipa Obed motlacachijqui huan quipixqui icone itoca Isaí. </div>
<div class='q'>Huan Isaí motlacachijqui huan quipixqui icone itoca David.</div><div class="footnote">
<hr />
</div>
</div></body></html>
