<!DOCTYPE html>
<html xmlns="http://www.w3.org/1999/xhtml" xmlns:epub="http://www.idpf.org/2007/ops" lang="nch" dir="ltr">
<head>
<meta charset="UTF-8" />
<link rel="stylesheet" href="epub.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width, height=device-height"/>
<title>Icamanal toteco; Santa Biblia ECLESIASTÉS 1</title>
</head>
<body dir='ltr'>
<ul class='tnav'>
<li><a href='index.xhtml'>ECLESIASTÉS</a></li>
</ul><ul class='tnav'><li><a href='ECC.xhtml#EC1_0'>1</a></li>
<li><a href='ECC.xhtml#EC2_0'>2</a></li>
<li><a href='ECC.xhtml#EC3_0'>3</a></li>
<li><a href='ECC.xhtml#EC4_0'>4</a></li>
<li><a href='ECC.xhtml#EC5_0'>5</a></li>
<li><a href='ECC.xhtml#EC6_0'>6</a></li>
<li><a href='ECC.xhtml#EC7_0'>7</a></li>
<li><a href='ECC.xhtml#EC8_0'>8</a></li>
<li><a href='ECC.xhtml#EC9_0'>9</a></li>
<li><a href='ECC.xhtml#EC10_0'>10</a></li>
</ul><ul class='tnav'>
<li><a href='ECC.xhtml#EC11_0'>11</a></li>
<li><a href='ECC.xhtml#EC12_0'>12</a></li>
</ul>

<div class='main' id='EC0_0'>

<div class='mt'>Eclesiastés  </div>
<div class='psalmlabel' id='EC1_0'> 1</div>
<div class='s'>Nochi san tapic </div>
<div class='p'>

<span class="verse" id="EC1_1">1&#160;</span>Ya ni cati quiijcuilo Tamachtijquet Salomón, icone David, cati elqui tanahuatijquet ipan altepet Jerusalén. 
<span class="verse" id="EC1_2">2&#160;</span>Na niquitztoc para nochi tamanti san tapic huan amo teno nelía huejcahua huan ipati para nochipa. Quej nopa niquijtohua na cati nitacamanalhuijquet. </div>
<div class='p'>
<span class="verse" id="EC1_3">3&#160;</span>¿Taya quitani se tacat ica nochi itequi cati ohui cati quichihua ipan ni taltipacti? 
<span class="verse" id="EC1_4">4&#160;</span>Nochi masehualme cati ama itztoque miquise huan sequinoc tacatise. Teipa inijuanti nojquiya miquise. Pero ni taltipacti, quena, ya nopa nochipa mocahua. 
<span class="verse" id="EC1_5">5&#160;</span>Quisa tonati ica ijnaloc huan oncalaqui ica tiotac. Teipa nimantzi sempa pehua motalohua hasta ajsi campa quistehua para sempa quisas. 
<span class="verse" id="EC1_6">6&#160;</span>Nopa ajacat tailpitza ica tatzinta huan mocuepa huan tailpitza ica huejcapa huan sempa quichihua seyoc huelta nica huan neca. Amo cana ajsiti para nopona mocahuas. 
<span class="verse" id="EC1_7">7&#160;</span>Nochi hueyame motalojtiyahuij hasta nopa hueyi at, pero nopa hueyi at amo quema temi. Huan nopa at ipan hueyi at sempa tejco para huetzis huan ajsis ipan nopa hueyame campa hualajqui huan sempa motalohuaj para ajsitij ipan hueyi at. 
<span class="verse" id="EC1_8">8&#160;</span>Nojquiya san se ica masehualme. Nochi tamanti san techchihua tahuel ma tisiyahuica huan ma timocuesihuiltica. Toixteyolhua amo quema siyahuij ica cati quinequij quiitase. Huan tonacashua amo quema ixhuij ica cati quicaquij. Nochipa tachixtoque huan tacactoque para más tachiyase huan tacaquise. </div>
<div class='p'>
<span class="verse" id="EC1_9">9&#160;</span>Nochi tamanti cati panoque achtohuiya, sempa panose teipa. Nochi cati ama pano, ya panotoc achtohuiya. Amo onca yon se tamanti cati yancuic ipan ni taltipacti. 
<span class="verse" id="EC1_10">10&#160;</span>¿Taya tamanti hueli tiquijtose para yancuic? ¡Yon se! Nochi tamanti cati amantzi pano, nojquiya san se panotoc achtohuiya. 
<span class="verse" id="EC1_11">11&#160;</span>Amo aqui quinelnamiqui nopa tacame cati huejcajquiya itztoyaj huan taya panoc ipan ininemilis. Huan nojquiya nochi masehualme cati teipa tacajtiyase huan cati quichihuase nojquiya amo quielnamiquise nopa masehualme cati tacatise teipa quema inijuanti ya mictose. </div>
<div class='s'>Inemilis Salomón </div>
<div class='p'>
<span class="verse" id="EC1_12">12&#160;</span>Na cati nicamanalti nieltoya nitanahuatijquet ipan tali Israel huan niitztoya ipan altepet Jerusalén. 
<span class="verse" id="EC1_13">13&#160;</span>Huan nimotemacac para ica miyac talnamiquilisti nimomachtis huan nijmachilis nochi tamanti cati masehualme quichihuaj ipan ni taltipacti. Huan niquitac para nopa tequit cati Toteco quinmacatoc masehualme para ipan ma timotequihuica, nelohui. 
<span class="verse" id="EC1_14">14&#160;</span>Quena, cuali nijtachili nochi tamanti tequit cati quichihuaj masehualme ipan ni taltipacti huan niquitac para nochi eliyaya san tapic. San quihualica siyahuilisti huan tequipacholi pampa san tapic quej san tapic sinta se quinequi quiitzquis nopa ajacat cati tailpitztoc. </div>
<div class='p'>
<span class="verse" id="EC1_15">15&#160;</span>Se tamanti cati huijcoltic amo hueli tijchihuas xitahuac. Huan se tamanti cati amo onca, amo huelis tijpohuas. </div>
<div class='p'>
<span class="verse" id="EC1_16-17">16-17&#160;</span>Huajca nimoyolilhui: “Xiquita, nica niitztoc cati más nijpiya notalnamiquilis que nochi sequinoc nopa tanahuatiani cati tanahuatijque achtohuiya ipan altepet Jerusalén. Más nimochijtoc hueyi huan nochi nimomachtijtoc huan más nijmati que nochi sequinoc tacame. Nojquiya nijchijqui miyac tequit para nijmachilis huihuiyot huan cati san tapic. Huan masque nijchijtoc nochi ya ni, ¿taya ipati cati nijchijtoc?” Huan niquitac nochi cati nijchijtoya para san techsiyahuiltijtoya huan amo teno cati cuali quisqui ten nochi notequi. Elqui quej nimotalohuayaya para niquitzquisquía nopa ajacat cati tailpitzayaya. 
<span class="verse" id="EC1_18">18&#160;</span>Pampa quema se masehuali más mochihua talnamiqui, más mohueyilía itequipachol. Huan quema se más quimati, más mohueyilía itacuajcualol.  </div>
<div class='psalmlabel' id='EC2_0'> 2</div>
<div class='s'>San tapic nochi tamanti paquilisti </div>
<div class='p'>
<span class="verse" id="EC2_1">1&#160;</span>Ipan noyolo nimoilhui: “Nijyejyeco paquilisti sinta ya nopa cati ipati. Huajca nimoilhui nimopaquilismacas hasta niixhuis. Huelis ya nopa cati ipati ipan ni nemilisti.” Pero niquitac paquilisti nojquiya elqui san tapic. 
<span class="verse" id="EC2_2">2&#160;</span>Nelía se huihuiyot para tihuetzcas nochi tonali pampa paquilisti amo teno mitzpalehuis. 
<span class="verse" id="EC2_3">3&#160;</span>Teipa nimoyolilhui miyac huan nimoilhui para nijyejyecos para nimopaquilismacas ica tailisti huan noja nijtemos talnamiquilisti. Huan quema ya nopa nijchihuayaya niquitac para nojquiya eliyaya se huihuiyot. Nimoilhuiyaya huelis ica xocomecat at cati cococ nijpantisquía nopa tasehuilisti cati nochi masehualme quitemohuaj ipan ininemilis, pero amo. </div>
<div class='p'>
<span class="verse" id="EC2_4">4&#160;</span>Teipa nimoilhui para nijtemos paquilisti ica huejhueyi tequit cati nijchihuasquía. Huan nimochijchihuili huejhueyi calme huan nojquiya niquintojqui xocomeca milme. 
<span class="verse" id="EC2_5">5&#160;</span>Huan niquintojqui cuamilme huan xochimilme, huan nopona niquintojqui nochi tamanti cuame cati temacaj inintajca. 
<span class="verse" id="EC2_6">6&#160;</span>Huan nojquiya niquinchijchijqui huejhueyi piletas para quicuis miyac at para nicatequis nopa miyaqui cuame cati niquintojqui. 
<span class="verse" id="EC2_7">7&#160;</span>Teipa niquincojqui taca tequipanohuani huan sihua tequipanohuani huan nojquiya miyac notequipanojcahua ipan nochaj quintacatiltijque coneme para elise noaxcahua. Nojquiya niquinpixqui tahuel miyac huacaxme huan borregojme hasta quipanoc inimiyaca cati quinpixtoyaj nochi sequinoc tanahuatiani cati tanahuatijque achtohui ten na ipan altepet Jerusalén. 
<span class="verse" id="EC2_8">8&#160;</span>Huan nijsentili miyac plata tomi huan oro tomi cati ica techtaxtahuiyayaj impuesto miyac tanahuatiani huan tequichihuani ten campa hueli talme. Nojquiya niquinpixqui miyac huicani huan tatzotzonani cati tacame huan sihuame. Huan nijpixqui nochi tamanti tepos tatzotzonali. </div>
<div class='p'>
<span class="verse" id="EC2_9">9&#160;</span>Huajca nelía nimohueyichijqui ipan nochi tamanti hasta niitztoya más nihueyi que nochi nopa tanahuatiani cati achtohuiya tanahuatijque ipan altepet Jerusalén. Pero ipan nochi tamanti cati nijchijqui noja ninemiyaya ica miyac talnamiquilisti. 
<span class="verse" id="EC2_10">10&#160;</span>Nimoaxcatiyaya nochi tamanti cati niquixtocayaya. Huan ten hueli tamanti cati elqui quentzi se paquilisti huan nijnequiyaya nijchihuas, huajca nijchijqui. Huan nijpanti paquilisti ipan notequi masque nelía elqui ohui. Nopa paquilisti cati nijseli ten notequi elqui notaxtahuil por nochi nopa miyac tequit cati nijchijqui. 
<span class="verse" id="EC2_11">11&#160;</span>Teipa nijtachili nochi nopa huejhueyi tamanti tequit cati nijchijtoya huan niquitac para nochi eliyaya san tapic huan san techsiyahuiltijtoya. Amo teno cati nijchijtoya ipan ni taltipacti nelía ipati huan huejcahuasquía. </div>
<div class='p'>
<span class="verse" id="EC2_12">12&#160;</span>Huajca pejqui nijtajtachilía nopa talnamiquilisti huan nopa huihuiyot para nijmatis catijqui más ipati. Huan cati hueli tanahuatijquet cati hualas teipa amo teno huelis quichihuas cati yancuic, que cati ya eltoc. 
<span class="verse" id="EC2_13">13&#160;</span>Quena, quiijtos para nopa talnamiquilisti achi más ipati huan amo huihuiyot. San se quej nopa taahuili achi más cuali que nopa tzintayohuilot. </div>
<div class='p'>
<span class="verse" id="EC2_14">14&#160;</span>Pampa se masehuali cati talnamiqui tachiya campa nejnemi. Pero nopa huihui tacat, yaya nejnemi quej elisquía campa tzintayohua. Pero nojquiya niquitac para onca se tamanti cati quinajsi nochi ome. 
<span class="verse" id="EC2_15">15&#160;</span>Quena, se huihui tacat miquis huan na nojquiya nimiquis. Huajca ¿para ten nitequititoc nelchicahuac hasta ama para noja más nimochihuas nitalnamiqui? Huajca nimomacac cuenta para nopa talnamiquilisti nojquiya amo nelía ipati. 
<span class="verse" id="EC2_16">16&#160;</span>Pampa se cati talnamiqui miquis huan se cati huihuitic nojquiya miquis. Huan teipa ica miyac tonali ayecmo aqui quinelnamiquis. </div>
<div class='p'>
<span class="verse" id="EC2_17">17&#160;</span>Yeca nelía niquijixqui ni nemilisti, pampa nochi tamanti tequit cati nijchijtoya ipan ni taltipacti san techsiyahuiltijtoya huan techtequipacholmacac. San tapic notequi quej san tapic sinta se quinequisquía quiitzquis nopa ajacat cati tailpitztoc. 
<span class="verse" id="EC2_18">18&#160;</span>Nojquiya niquijixqui nochi notequi cati nijchijtoya ipan ni taltipacti pampa teipa hualas seyoc huan yaya moaxcatis nochi cati nijpixtoc. 
<span class="verse" id="EC2_19">19&#160;</span>Huan ¿ajquiya huelis quimatis sinta elis talnamiqui o huihuitic? Pero masque mochihuas talnamiqui o huihuitic, yaya quiselis nochi cati nijtantoc ica nochi notequi cati nijchijtoc ica miyac talnamiquilisti ipan ni taltipacti. Huajca niquitac san tapic nochi notequi. </div>
<div class='p'>
<span class="verse" id="EC2_20">20&#160;</span>Huajca pejqui nimocuesohua ica nochi nopa huejhueyi tequit cati nijchijtoya. Pampa nelía tahuel nimosiyahuiltijtoya ica nochi nopa tamanti cati nijchijtoya ica miyac notalnamiquilis. 
<span class="verse" id="EC2_21">21&#160;</span>Pero masque ipan nochi nonemilis nijtemojtoc para nijchihuas notequi ica talnamiquilisti, taixmatilisti huan yajatili, teipa monequi nijcajtehuas imaco se cati amo mosiyahuiltijtoc yon quentzi ipan nopa tequit. Huajca ya nopa se tamanti cati amo cuali huan nelía se hueyi huihuiyot. </div>
<div class='p'>
<span class="verse" id="EC2_22">22&#160;</span>Sinta quej nopa, huajca ¿taya quitani se tacat ten nochi itequi ipan ni taltipacti cati moisihuiltía quichihua huan ica cati mosiyahuiltía miyac? 
<span class="verse" id="EC2_23">23&#160;</span>Pampa mojmosta ipan itequi quipano tacuajcualoli huan tequipacholi huan hasta tayohua nojquiya amo cochi pampa moilhuía ten itequi. Pero nochi ya nopa san tapic eltoc. </div>
<div class='p'>
<span class="verse" id="EC2_24">24&#160;</span>Huajca niquitac para amo onca teno más cuali huan ipati para se tacat, san ma quicua ten quinequi huan ma quii cati quipactía huan ma quichihua nopa tequit cati más quipaquilismaca pampa nopa paquilisti huala ten Toteco. 
<span class="verse" id="EC2_25">25&#160;</span>Huan sinta Toteco amo techmaca itapalehuil, ¿ajquiya huelisquía tacuas huan quipiyas paquilisti? 
<span class="verse" id="EC2_26">26&#160;</span>Sinta se masehuali quichihua cati quipactía Toteco, Toteco quimacas talnamiquilisti, taixmatilisti huan paquilisti. Pero ica se tajtacolchijquet Toteco quitequimacas para tequitis miyac huan moricojchihuas para quimactilis nopa ricojyot se cati quichihua cati quipactía Toteco. Nochi ya nopa nojquiya san tapic huan san quihualica tequipacholi. San tapic eltoc quej san tapic sinta se quinequisquía quiitzquis nopa ajacat cati tailpitztoc.  </div>
<div class='psalmlabel' id='EC3_0'> 3</div>
<div class='s'>Nochi tamanti quipiya quema ipohual para mochihuas </div>
<div class='q'>
<span class="verse" id="EC3_1">1&#160;</span>Toteco quitalijtoc se cuali tonali para sesen tamanti. </div>
<div class='q'>Nochi tamanti cati monequi tijchihuase quipiya tonali quema mochihua. </div>
<div class='q'>
<span class="verse" id="EC3_2">2&#160;</span>Onca se tonali para titacatis huan onca se tonali para timiquis. </div>
<div class='q'>Onca tonali para titatojtocas huan onca tonali para tijhuihuitas cati tijtoctoc. </div>
<div class='q'>
<span class="verse" id="EC3_3">3&#160;</span>Onca tonali para titamictis huan onca tonali para titepajtis. </div>
<div class='q'>Onca tonali para titasosolos huan onca tonali para titacualchijchihuas. </div>
<div class='q'>
<span class="verse" id="EC3_4">4&#160;</span>Onca tonali para tichocas huan onca tonali para tihuetzcas. </div>
<div class='q'>Onca tonali para timocuesos huan onca tonali para timijtotis. </div>
<div class='q'>
<span class="verse" id="EC3_5">5&#160;</span>Onca tonali para tiquinsemanas teme huan onca tonali para tiquinsentilis. </div>
<div class='q'>Onca tonali para tijcuanajnahuas se masehuali huan onca tonali para amo tijchihuas. </div>
<div class='q'>
<span class="verse" id="EC3_6">6&#160;</span>Onca tonali para tijtemos huan tijpantis tamanti huan onca tonali para tijpolos. </div>
<div class='q'>Onca tonali para titaajocuis huan onca tonali para tijtepehuas cati ticajoctoc. </div>
<div class='q'>
<span class="verse" id="EC3_7">7&#160;</span>Onca tonali para tijtzayanas se tenijqui huan onca tonali para tiquijtzomas cati tzayantoc. </div>
<div class='q'>Onca tonali para timocamatzacuas huan onca tonali para ticamanaltis. </div>
<div class='q'>
<span class="verse" id="EC3_8">8&#160;</span>Onca tonali para titeicnelis huan onca tonali para titecualancaitas. </div>
<div class='q'>Onca tonali para tatehuilisti huan onca tonali para tasehuilisti. </div>
<div class='p'>
<span class="verse" id="EC3_9">9&#160;</span>Huajca ¿taya quitani se tacat ten nochi itequi cati ohui cati ica mosiyahuiltía? 
<span class="verse" id="EC3_10">10&#160;</span>Na nimoilhuijtoc miyac ten nochi nopa miyac tamanti tequit cati Toteco quinmacatoc masehualme para ipan ma motequihuica. Huan ya ni cati niquita. 
<span class="verse" id="EC3_11">11&#160;</span>Toteco quichijtoc para sesen tamanti ma eli cuali huan ma mochihua ipan nopa tonali cati quinamiqui. Nojquiya quitalijtoc ipan iyolo sesen masehuali para ma quimati para amo quema miquis. Nojquiya quimati para nopa tamanti cati nelía ipati ipan ni taltipacti huejcahuas para nochipa. Pero yon se masehuali amo yajati quimachilía nochi italnamiquilis huan itequi Toteco cati yaya quichijtihualajtoc ten ipejya huan nochi cati quichijtiyas hasta itamiya. 
<span class="verse" id="EC3_12">12&#160;</span>Huajca amo onca seyoc tamanti cati achi cuali para masehualme. San monequi paquise huan quichihuase cati cuali quema noja yoltoque. 
<span class="verse" id="EC3_13">13&#160;</span>Cuali para quipantise paquilisti ica cati quicuase huan cati quiise, huan ica nopa tequit cati quichihuase. Pampa ni paquilisti eltoc quej se nemacti cati Toteco techmacatoc. </div>
<div class='p'>
<span class="verse" id="EC3_14">14&#160;</span>Nijmati para nochi cati quichihua Toteco, huejcahuas para nochipa. Ipan nochi cati quichijtoc amo teno hueli más tijhueyilise, yon amo teno hueli tijquixtilise. Toteco quichihua ya nopa para ma quihueyitepanitaca huan ma quiimacasica nochi masehualme. 
<span class="verse" id="EC3_15">15&#160;</span>Nochi cati onca ama, ya oncac huejcajquiya. Huan nochi cati oncas teipa, nojquiya ya oncatoc. Toteco quichihua para sempa ma onca cati huejcajquiya oncac huan ixpolijqui. </div>
<div class='s'>Tamanti cati amo xitahuac ipan ni nemilisti </div>
<div class='p'>
<span class="verse" id="EC3_16">16&#160;</span>Nojquiya huelqui niquitac ipan nochi taltipacti para onca ten fiero huan onca tajtacolot campa quinamiqui oncas cati xitahuac. Quena, jueces cati inintequi para tetajtolsencahuase xitahuac mocuapolojtoque huan quichihuaj cati fiero. 
<span class="verse" id="EC3_17">17&#160;</span>Huan nimoyolilhui: “Ipan nopa tonali cati Toteco quitalijtoc, yaya quintajtolsencahuas nochi masehualme masque cuajcualme huan amo cuajcualme.” </div>
<div class='p'>
<span class="verse" id="EC3_18">18&#160;</span>Huan huajca niquitac para Toteco quincahuilía masehualme ma quitoquilica nopa fiero ojti cati quinequij para quinyejyecos. Quej nopa inijuanti quiitase para ihuical ininpantis quej tapiyalme pampa nochi ome miquise. 
<span class="verse" id="EC3_19">19&#160;</span>Pampa nochi masehualme huan tapiyalme quiijyotilanaj san se ajacat huan nochi ome miquij. Huajca tiquitaj para masehualme amo más huejhueyi que tapiyalme. Yon se amo huejcahuas. San tapic itztoque. 
<span class="verse" id="EC3_20">20&#160;</span>Nochi ome yahuij ipan san se lugar. Nochi ome hualajque ten taltepocti huan sempa mocuepase taltepocti. 
<span class="verse" id="EC3_21">21&#160;</span>Pampa ¿ajquiya hueli quinextilis ica temachili sinta itonal se masehuali yahui huejcapa huan itonal se tapiyali yahui tatzinta? 
<span class="verse" id="EC3_22">22&#160;</span>Huajca nijmachili para monequi se masehuali ma paqui ica itequi ipan ni taltipacti pampa ya nopa itaxtahuil. Amo onca seyoc tamanti cati achi cuali para quichihuas. Pampa quema yaya ya mictos, amo aqui huelis sempa quimacas nemilisti seyoc huelta para ma mopaquilismaca ica cati oncas teipa ten imiquilis. Yeca sesen tacat ma mopaquilismaca ama.  </div>
<div class='psalmlabel' id='EC4_0'> 4</div>
<div class='p'>
<span class="verse" id="EC4_1">1&#160;</span>Sempa niquitac nochi nopa taijyohuilisti, tequipacholi huan taohuijcayot cati onca ipan ni taltipacti. Niquinitac masehualme cati chocaj pampa sequinoc quintaijyohuiltíaj huan amo teno hueli quichihuaj para momanahuise. Amo aqui quinyoltalía, yon amo aqui quinpalehuía pampa cati quintaijyohuiltíaj quipiyaj miyac chicahualisti. 
<span class="verse" id="EC4_2">2&#160;</span>Huajca nijmachili para más cuali itztoque nopa masehualme cati ya mijque huan amo aqui noja yoltoque. 
<span class="verse" id="EC4_3">3&#160;</span>Huan noja más cuali inijuanti cati amo quema tacajtoque pampa amo quema quiitztoque nochi cati amo cuali cati onca ipan ni taltipacti. </div>
<div class='p'>
<span class="verse" id="EC4_4">4&#160;</span>Huan niquitac quema se masehuali quichihua huejhueyi tequit huan nochi cati quichihua quisa cuali, teipa sequinoc masehualme pehuaj quicualancaitaj. Huajca nochi itequi quisa san tapic huan san quihualica tequipacholi. </div>
<div class='p'>
<span class="verse" id="EC4_5">5&#160;</span>Masehualme cati huihuitique amo quinequij tequitise huan yeca itztoque ica mayanti. 
<span class="verse" id="EC4_6">6&#160;</span>Inijuanti moilhuíaj para más cuali motatzcanequise huan amo tequitise. Amo quinequij tequitise pampa moilhuíaj nochi tequit quisas san tapic huan san quinsiyahuiltis. </div>
<div class='s'>Techpalehuíaj tohuampoyohua </div>
<div class='p'>
<span class="verse" id="EC4_7">7&#160;</span>Nojquiya niquitztoc seyoc tamanti cati san tapic ipan ni taltipacti. 
<span class="verse" id="EC4_8">8&#160;</span>Niquita se tacat cati itztoc iseltitzi. Amo quinpiya iconehua, yon iicnihua, pero mojmosta tequiti chicahuac pampa, masque miyac tomi quipiya, quinequi noja más moricojchihuas. Huan amo motatzintoquilía: “¿Ajquiya nijcahuilijtehuas noricojyo quema nimiquis? ¿Para ten tahuel nimosiyahuiltía huan amo nimopaquilismaca ica nochi cati nijpiya?” San tapic nochi cati quichihua nopa tacat huan tahuel ohui inemilis. </div>
<div class='p'>
<span class="verse" id="EC4_9">9&#160;</span>Achi más cuali quema ome masehualme tequitij san sejco huan amo tequiti setzi iseltitzi. Más quitanise san sejco que quitanisquía sinta tequitisquía iyoca. 
<span class="verse" id="EC4_10">10&#160;</span>Sinta se huetzis, huajca ne se quitananas. Pero teicnelti nopa masehuali cati itztoc iseltitzi. Pampa sinta huetzis, amo aqui quipiyas para quitananas. 
<span class="verse" id="EC4_11">11&#160;</span>Huan nojquiya quema taseseya, sinta ome motecase san sejco ica se taquemit, huajca momacase tatotonilot huan amo sesecuise. Pero se masehuali cati itztoc iseltitzi ¿quenicatza huelis mototonilis? 
<span class="verse" id="EC4_12">12&#160;</span>Huan quema se masehuali itztoc iselti, sequinoc huelis quitehuise huan quitanise. Pero sinta itztoque ome, huajca amo quintanise. Huan noja más cuali sinta itztoque eyi. Onca se camanali cati quiijtohua para se lazo cati quixinepalojtoque ica eyi pilazojtzitzi, amo nimantzi cotonis. </div>
<div class='s'>Más ipati talnamiquilisti huan amo tomi </div>
<div class='p'>
<span class="verse" id="EC4_13">13&#160;</span>Más cuali se telpocat cati teicneltzi huan talnamiqui que se rico tanahuatijquet cati huehuentzi huan huihuitic, huan ayecmo quinequi quicaquis consejos. 
<span class="verse" id="EC4_14">14&#160;</span>Se telpocat cati talnamiqui huelis quisas ten se tatzacti huan quipantis se nemilisti cati nelcuali. Huelis elis tanahuatijquet masque tacatqui nelteicneltzi ipan nopa tali. 
<span class="verse" id="EC4_15">15&#160;</span>Huan miyac masehualme ipan ni taltipacti quipiyasquíaj paquilisti para quipalehuise se telpocat quej nopa, hasta quipalehuisquíaj mochihuas tanahuatijquet. 
<span class="verse" id="EC4_16">16&#160;</span>Se telpocat cati quej nopa talnamiqui huelis quinyacanas tahuel miyac masehualme, huan nochi quiicnelise. Pero teipa quema tacajtiyase sequinoc masehualme, inijuanti quihuejcamajcahuase. Yeca cati quichihuasquía elisquía san tapic quej san tapic para se cati quinequisquía quiitzquis nopa ajacat cati tailpitztoc.  </div>
<div class='psalmlabel' id='EC5_0'> 5</div>
<div class='s'>Xijtamichihua cati tijtencahuilía Toteco para tijchihuas </div>
<div class='p'>
<span class="verse" id="EC5_1">1&#160;</span>Quema tiya ipan ichaj Toteco, cuali xitacaqui huan amo nimantzi xicamanalti. Amo xijmaca nopa tacajcahualisti cati huihui tacame quimacaj. Pampa huihui tacame nimantzi quitencahuilíaj Toteco para quichihuase miyac tamanti masque amo quema quichihuase. Yon amo moilhuíaj sinta elqui se tajtacoli cati quiijtojque. </div>
<div class='p'>
<span class="verse" id="EC5_2">2&#160;</span>Huajca amo xicamanalti nimantzi, yon amo nimantzi xijtencahuili Toteco para tijchihuas se tenijqui. Pampa Toteco itztoc nepa ilhuicac huan ta tiitztoc ipan ni taltipacti. Huajca amo xicamanalti miyac iixpa. </div>
<div class='p'>
<span class="verse" id="EC5_3">3&#160;</span>Quema se tahuel motequihuía ica miyac tamanti tequit, pehua quipiya temicti. Nojquiya se tacat cati quipactía camanaltis miyac, teipa mocuepas se huihui tacat. </div>
<div class='p'>
<span class="verse" id="EC5_4">4&#160;</span>Huajca quema tijtencahuilía Toteco cati tijchihuas, nimantzi xijchihua cati tiquilhuijtoc. Pampa Toteco amo quincualita cati huihuitique. Monequi xijchihua nochi cati tijtencajtoc para tijchihuas. 
<span class="verse" id="EC5_5">5&#160;</span>Más cuali para amo quema tijtencahuas para tijchihuas se tenijqui que para tijtencahuas huan amo tijchihuas. </div>
<div class='p'>
<span class="verse" id="EC5_6">6&#160;</span>Quema tijtencahua se tamanti huan amo tijchihua, nelía elqui mocamac cati mitzchihualti titajtacolchihuas. Nojquiya amo xiquilhui itayolmelajca Toteco cati tequiti nopona ipan tiopamit para timocuapolo quema tijtencahuili cati tijchihuasquía. Sinta quej nopa tiquijtos, tijcualancamacas Toteco huan yaya hueli quitamisosolos nochi cati tijchijtoc. </div>
<div class='p'>
<span class="verse" id="EC5_7">7&#160;</span>Sinta se quitemiqui miyac tamanti cati quinequi quichihuas pero amo teno quichihua, san huihuitic. Sinta camanalti miyac huan amo teno quichihua, san tapic. Más cuali xijtepanitaca huan xiquimacasica Toteco. </div>
<div class='s'>Cati amo ipati ipan tonemilis </div>
<div class='p'>
<span class="verse" id="EC5_8">8&#160;</span>Sinta ipan se estado ipan ni tali tiquitas para se rico quitaijyohuiltía se cati teicneltzi huan amo quichihuilía cati xitahuac, amo teno ximoilhui. Sesen tequitiquet quipiya seyoc cati quinahuatía, huan cati quinahuatía ya nojquiya quipiya seyoc cati quitachilía. Huan itztoc seyoc más huejcapa ten nopa ome huan teipa itztoc nopa hueyi tanahuatijquet. Huan pampa nochi moixmatij, tahuel ohui para quixitahuase cati tetaijyohuiltía. 
<span class="verse" id="EC5_9">9&#160;</span>Nopa tali huan cati quieliltía pano ipan inimax nochi cati quipiyaj tanahuatili. Hasta nopa tanahuatijquet quiselía cati temaca nopa tali masque nelía amo xitahuac quej quichihuaj. </div>
<div class='p'>
<span class="verse" id="EC5_10">10&#160;</span>Pero masque se tacat tahuel quinequi quipiyas tomi, amo quema quipiyas hasta ayecmo quinequis. Huan cati quinequi elis rico, amo quema moilhuía para ya quipiya miyac ricojyot. 
<span class="verse" id="EC5_11">11&#160;</span>Pampa quema se masehuali quimiyaquilía itomi, nojquiya momiyaquilíaj cati quitequihuíaj huan quitamiltíaj. Huajca ¿taya mitzpalehuis nopa ricojyot sinta san talochtamis moixpa? </div>
<div class='p'>
<span class="verse" id="EC5_12">12&#160;</span>Se tacat cati tequiti chicahuac, cochi cuali masque quipiya miyac itacualis o pilquentzi. Pero se tacat cati rico tahuel mocuesohua huan amo cochi pampa quiimacasi quipolos nochi cati quipiya. </div>
<div class='p'>
<span class="verse" id="EC5_13">13&#160;</span>Seyoc tamanti cati nojquiya san tapic cati niquitztoc ipan ni taltipacti eltoc para se masehuali quiajocuis itomi huan teipa quitequihuis ipan tamanti cati amo cuali para ya. 
<span class="verse" id="EC5_14">14&#160;</span>Nojquiya hueli quitalis itomi ipan tamanti cati amo quisa cuali huan quitamis itomi. Quej nopa amo teno mocahuas para quiselise iconehua teipa. 
<span class="verse" id="EC5_15">15&#160;</span>Sesen masehuali tacati xolot huan quej nopa sempa mocuepas quema miquis. Amo aqui huelis quihuicas yon se tamanti cati ica mosiyahuiltijtoc nica. </div>
<div class='p'>
<span class="verse" id="EC5_16">16&#160;</span>Ya nopa nelía se hueyi tequipacholi pampa san tapic itequi se masehuali. Quistehuas ten ipan ni taltipacti san se quej ajsico. Nochi itequi san quihuicac ajacat. 
<span class="verse" id="EC5_17">17&#160;</span>Huan nochi tonali ipan inemilis, eltoc quej yaya nemi ipan tzintayohuilot huan miyac tamanti quitzacuilía. Mocuesohua huan taijyohuía miyac. </div>
<div class='p'>
<span class="verse" id="EC5_18">18&#160;</span>San ni tamanti cati cuali para se masehuali. Monequi ma tacua cuali, huan ma quii se xocomecat at cati ajhuiyac huan ma mopaquilismaca ipan itequi nochi tonali cati Toteco quimaca para ma itzto. 
<span class="verse" id="EC5_19">19&#160;</span>Huan nelía cuali sinta se tacat quiselijtoc ten Toteco ricojyot huan chicahualisti. Huan sinta quej nopa Toteco quimacatoc, ma mopaquilismaca ica cati quiselijtoc. Sinta se masehuali paqui ipan itequi huan ica nopa tamanti cati quipantía ipan inemilis, huajca nelía cuali. Ipaquilis cati quipiya eltoc quej se nemacti ten Toteco. 
<span class="verse" id="EC5_20">20&#160;</span>Se masehuali cati quej nopa paqui ipan inemilis, amo mocuesohua por cati panotoc ipan inemilis, pampa Toteco quitemitía iyolo ica paquilisti.  </div>
<div class='psalmlabel' id='EC6_0'> 6</div>
<div class='p'>
<span class="verse" id="EC6_1">1&#160;</span>Onca seyoc tamanti cati amo cuali cati na niquitztoc ipan nochi taltipacti. 
<span class="verse" id="EC6_2">2&#160;</span>Toteco quinmacatoc sequij masehualme huejhueyi ricojyot huan tatepanitacayot cati quinpalehuisquía quipiyase nochi cati inijuanti quinequij, pero amo quinmacatoc chicahualisti para itztose para quitequihuise cuali. Miquij nimantzi huan nochi cati quipiyaj moaxcatise sequinoc. Ya nopa nelía san tapic huan amo cuali. </div>
<div class='p'>
<span class="verse" id="EC6_3">3&#160;</span>Masque se tacat quinpiyas 100 itelpocahua huan miyac iichpocahua huan huejcahuas itztos hasta elis huehuentzi, sinta amo quipantía paquilisti ipan inemilis huan quema miquis amo quicajtehuas se quentzi tomi para ica quitalpachose, na niquijtohua para nopa tacat más cuali tacajtosquía mictoc. 
<span class="verse" id="EC6_4">4&#160;</span>Sinta tacajtosquía mictoc huan amo quiitztosquía tatanexti, amo quipiyasquía yon itoca. 
<span class="verse" id="EC6_5">5&#160;</span>Amo quiitztosquía tonati, yon amo teno quimajtosquía sinta onca se tonati. Pero ya nopa noja más cuali huan amo tielis se huehuentzi cati amo quema quimatqui paquilisti. 
<span class="verse" id="EC6_6">6&#160;</span>Huan masque nopa tacat itztosquía ome mil xihuit, sinta amo quipantía paquilisti, huajca san tapic para itztoc. Yaya san miquis quej miquise nochi sequinoc. </div>
<div class='p'>
<span class="verse" id="EC6_7">7&#160;</span>Nochi tacame ipan taltipacti tahuel mosiyahuiltíaj ipan inintequi para quitanise ten quicuase, pero masque ya nopa, amo quema ixhuij ica cati quinequij quichihuase. 
<span class="verse" id="EC6_8">8&#160;</span>Sinta timoilhuía ten ya nopa, masque se talnamijca tacat huan se cati huihuitic quipanoj san se tamanti, más cuali inemilis yaya cati talnamiqui, pampa yaya más tamachilía. Amo nimantzi quichihua ten hueli tamanti cati quinequi quichihuas. Huan masque se itztoc teicneltzi, más cuali eltoc sinta yaya talnamiqui. </div>
<div class='p'>
<span class="verse" id="EC6_9">9&#160;</span>Ximopaquilismaca ica cati tijpiya. Amo xijnequi tamanti cati amo quinamiqui para tijpiyas. Para tijnequis tamanti cati amo hueli tijpiyas eli san tapic quej tijnequisquía tiquitzquis ajacat cati tailpitztoc. </div>
<div class='s'>Amo tijmatij taya hualas teipa </div>
<div class='p'>
<span class="verse" id="EC6_10">10&#160;</span>Nochi cati ama pano eltoc pampa huejcajquiya quej nopa quisencajqui Toteco para ma pano. Huan hasta huejcajquiya Toteco ipa quimatiyaya taya quichihuasquía sesen tacat. Yeca san tapic para timonajnanquilis ihuaya Toteco, pampa yaya más hueyi que ta. </div>
<div class='p'>
<span class="verse" id="EC6_11">11&#160;</span>Sinta se tacat camanalti miyac, nel quentzi ipati cati quiijtohua. Huajca, amo más xihuejchihua. </div>
<div class='p'>
<span class="verse" id="EC6_12">12&#160;</span>Tonemilis eltoc quej se ecahuili cati amo huejcahua huan cati amo teno ipati. Amo aqui huelis techilhuis quenicatza ma tiitztoca ica yejyectzi ipan nopa tonali cati tijpiyaj nica. Huan amo aqui huelis techilhuis taya panos teipa nica ipan ni taltipacti quema ya tiixpolijtose.  </div>
<div class='psalmlabel' id='EC7_0'> 7</div>
<div class='s'>Talnamiquilisti huan huihuiyot </div>
<div class='p'>
<span class="verse" id="EC7_1">1&#160;</span>Más ipati sinta nochi mitzixmatij para se ticuali masehuali huan amo para tijhuicas nopa taajhuiyacayot cati más patiyo. Más ipati nopa tonali quema timiquise huan amo nopa tonali quema titacatque. </div>
<div class='p'>
<span class="verse" id="EC7_2">2&#160;</span>Más ipati para tiyas campa mijqui se masehuali huan amo para tiyas campa ilhuichihuaj. Pampa ta nojquiya mitzchiya miquilisti huan cuali para timoyolilhuis ten momiquilis nochi tonali cati noja polihui ipan monemilis. </div>
<div class='p'>
<span class="verse" id="EC7_3">3&#160;</span>Más cuali tijpiyas taohuijcayot huan amo huetzquisti pampa nopa taohuijcayot mitzpalehuis para tielis titatzejtzeloltic. </div>
<div class='p'>
<span class="verse" id="EC7_4">4&#160;</span>Se cati talnamiqui monejnehuilía miyac ten miquilisti cati quinajsi nochi masehualme. Pero se cati huihuitic san monejnehuilía quenicatza mopaquilismacas ama. </div>
<div class='p'>
<span class="verse" id="EC7_5">5&#160;</span>Más cuali para tijcaquis quema se cati talnamiqui mitztacahualtía huan amo quema se cati huihuitic mitzyejyectalis ica icamanal. 
<span class="verse" id="EC7_6">6&#160;</span>Pampa quej nimantzi tamis huitzti ipan tit, quej nopa nimantzi tamis nopa yejyectzi camanali cati mitzilhuijtoc nopa huihui tacat. Huan amo teno mitzpalehuis. </div>
<div class='p'>
<span class="verse" id="EC7_7">7&#160;</span>Talnamijca tacame cati quiselíaj se taxtahuili para quichihuase cati amo xitahuac mocuepase huihui tacame. Quena, nopa taxtahuili quinsosolhuilis inintalnamiquilis. </div>
<div class='p'>
<span class="verse" id="EC7_8">8&#160;</span>Más yejyectzi quema tijtamiltis se tequit huan amo quema tijpehualtis. Más cuali tijpiyas hueyi moyolo huan amo timohueyimatis. </div>
<div class='p'>
<span class="verse" id="EC7_9">9&#160;</span>Amo xicualani nimantzi, pampa ya nopa cati quichihuaj huihui tacame. </div>
<div class='p'>
<span class="verse" id="EC7_10">10&#160;</span>Amo quema xiquijto: ¿para ten nopa tonali cati huejcajquiya panoque elque más cuali que ama? Amo tijmati sinta nopa tonali elque más cuali huan sinta titalnamiqui amo ya nopa tiquijtos. </div>
<div class='p'>
<span class="verse" id="EC7_11">11&#160;</span>Sinta titalnamiqui, nelía cuali quej nojquiya cuali para tijselis tomi quema miquij motatahua. Quena, talnamiquilisti huan tomi mitzpalehuis miyac ipan ni taltipacti. 
<span class="verse" id="EC7_12">12&#160;</span>Talnamiquilisti nelía tepalehuía ipan miyac tamanti san se quej tomi. Pero nopa talnamiquilisti noja más tepalehuía pampa se cati talnamiqui huelis quimanahuis inemilis. </div>
<div class='p'>
<span class="verse" id="EC7_13">13&#160;</span>Ximomaca cuenta quenicatza Toteco tequiti huan ximohuica cuali ihuaya. Pampa sinta Toteco quichihua huijcoltic moojhui, amo aqui hueli quichihuas xitahuac. </div>
<div class='p'>
<span class="verse" id="EC7_14">14&#160;</span>Xipaqui nochipa quema tihueli. Xipaqui ipan nopa tonali quema nochi eltoc cuali. Huan quema ajsi nopa tonali cati fiero, ximomaca cuenta para nochi ome tamanti tonali, huala ten Toteco. Huan quej nopa nochi masehualme momacase cuenta para amo tojuanti cati titanahuatíaj quenicatza elis tonemilis. </div>
<div class='s'>Amo tijmachilíaj nochi tamanti </div>
<div class='p'>
<span class="verse" id="EC7_15">15&#160;</span>Ipan ni nonemilis cati amo ipati, niquitztoc miyac tamanti. Niquitztoc para sequij masehualme cati quichihuaj cati xitahuac iixpa Toteco miquij quema noja telpocame. Huan sequij masehualme cati fiero ininemilis huejcahuaj itztoque. 
<span class="verse" id="EC7_16">16&#160;</span>Huajca amo ximochihua neltahuel tixitahuac, yon neltahuel titalnamiqui. ¿Para ten tijnequi timotzontamiltis? 
<span class="verse" id="EC7_17">17&#160;</span>Nojquiya amo ximochihua tahuel tifiero. Huan amo ximochihua tihuihuitic. ¿Para ten monequi timiquis quema noja ayemo ajsi tonali? 
<span class="verse" id="EC7_18">18&#160;</span>Xijchihua san nopa tequit cati mitztocarohua tijchihuas huan amo xiquisa ipan ni lado, yon ipan ne se lado. Sinta tijchihuas ya nopa huan tiquimacasis Toteco, yaya mitztiochihuas huan nochi cati tijchihuas, quisas cuali. </div>
<div class='p'>
<span class="verse" id="EC7_19">19&#160;</span>Se talnamijca tacat quipiya más chicahualisti que majtacti tequichihuani ipan se altepet. </div>
<div class='p'>
<span class="verse" id="EC7_20">20&#160;</span>Huan ipan nochi ni taltipacti amo onca yon se tacat cati nochipa quichihua cati cuali huan amo quema tajtacolchihua. </div>
<div class='p'>
<span class="verse" id="EC7_21">21&#160;</span>Nojquiya amo xijchihuili cuenta nochi camanali cati masehualme quiijtohuaj. Pampa huelis tijcaquis motequipanojca mitzejelnamiqui. 
<span class="verse" id="EC7_22">22&#160;</span>Huan cuali tijmati para ta nojquiya miyac huelta tiquinejelnamictoc sequinoc mohuampoyohua. </div>
<div class='s'>Xijtemo talnamiquilisti </div>
<div class='p'>
<span class="verse" id="EC7_23">23&#160;</span>Nochipa nijchijtoc campeca hasta campa nihueltoc para nielis nitalnamiqui. Niquijto: “Na nijnequi nielis nitalnamiqui”, pero san tapic. 
<span class="verse" id="EC7_24">24&#160;</span>Nelía huejca huan ohui para tijpantis talnamiquilisti. 
<span class="verse" id="EC7_25">25&#160;</span>Nijtemo campa hueli para nijpantis nopa talnamiquilisti huan para nijmachilis para ten onca nochi tamanti. Nijnequiyaya nijnextis para nelía huihuitic cati tajtacolchihua. Huan locojtic cati mohuihuichihua. </div>
<div class='p'>
<span class="verse" id="EC7_26">26&#160;</span>Huan nijpanti para más chichic que miquilisti itztoc se sihuat cati ahuilnemi. Yaya itztoc quej se lazo cati teilpía huan quej se matat cati temasiltía. Aqui quichihua cati quipactía Toteco momanahuis imaco nopa sihuat. Pero tajtacolchihuani mocahuaj ilpitoque ipan imata. </div>
<div class='p'>
<span class="verse" id="EC7_27">27&#160;</span>NiTamachtijquet niquijtohua: “San ya ni nijpanti quema nijtemojtinentoc huan nitatzintocatinentoc campa hueli para niquixmatis para ten onca sesen tamanti cati onca. 
<span class="verse" id="EC7_28">28&#160;</span>Masque ayemo nijpantía cati nijtemohuayaya, ya ni nijpantijtoc. Ipan se mil tacame itztoc san setzi cati talnamiqui, pero ten nochi sihuame campa hueli, yon se cati talnamiqui amo nijpantijtoc. 
<span class="verse" id="EC7_29">29&#160;</span>Huan ya ni cati nijpantijtoc. Nochi masehualme Toteco quinchijchijqui xitahuaque, pero sese masehuali quitapejpenijtoc quitoquilis se ojti cati amo cuali huan cati yahui tatzinta.”  </div>
<div class='psalmlabel' id='EC8_0'> 8</div>
<div class='p'>
<span class="verse" id="EC8_1">1&#160;</span>¡Nelía yejyectzi tielis titalnamiqui! Cati talnamiqui huelis quintajtachilis tamanti huan quinmachilis. Huelis quinixtomas tamanti cati ohui para quimachilise sequinoc. Nopa talnamiquilisti quichihua para se tacat ma paqui huan ma moyolyamanili. </div>
<div class='s'>Xijneltoca nopa tanahuatijquet </div>
<div class='p'>
<span class="verse" id="EC8_2">2&#160;</span>Xijtepanita itanahuatil nopa tanahuatijquet pampa quej nopa tijtestigojquetztoc ica Toteco para tijchihuas. 
<span class="verse" id="EC8_3">3&#160;</span>Amo ximoisihuilti para tiquisas ten iixpa nopa tanahuatijquet. Yon quentzi amo xijpalehui se tamanti cati amo cuali cati sequij quinequij quichihuase, pampa nopa tanahuatijquet quintatzacuiltis cati amo quitepanitaj. </div>
<div class='p'>
<span class="verse" id="EC8_4">4&#160;</span>Nopa tanahuatijquet quipiya chicahualisti para tefuerzajhuis para quineltocase itanahuatil. Amo aqui hueli quinajnanquilis o quiilhuis: “¿Para ten tijchihua?” </div>
<div class='p'>
<span class="verse" id="EC8_5">5&#160;</span>Aqui quichihuas cati quiijtohua itanahuatil nopa tanahuatijquet, amo quiselis tatzacuiltili. Huan se cati talnamiqui quimati quenicatza huan quema hueli quitamichihuas nochi cati yaya tanahuatía. 
<span class="verse" id="EC8_6">6&#160;</span>Quena, sesen masehuali hueli quipantis quema huan quenicatza monequi quichihuas sesen tamanti masque itztoc ipan huejhueyi taohuijcayot. </div>
<div class='p'>
<span class="verse" id="EC8_7">7&#160;</span>Pero amo aqui quimati taya panos teipa. Yon amo aqui huelis quiyolmelahuas se masehuali taya ipantis. </div>
<div class='s'>Amo aqui momanahuis ica miquilisti </div>
<div class='p'>
<span class="verse" id="EC8_8">8&#160;</span>Yon se masehuali amo quipiya chicahualisti para quitzacuilis itonal para ma amo quisa ipan itacayo quema ya eltoc para miquis. Yon amo aqui quipiya chicahualisti para quitzacuilis miquilisti para amo quiajsis. Amo onca yon se tamanti cati huelis tijtequihuis para tijtzacuilis miquilisti. Huan ipan nopa tonali quema amo cuajcualme itztoquejya para miquise, yon se ten nopa tamanti amo cuali cati quichijtoque huelis quinpalehuis. </div>
<div class='p'>
<span class="verse" id="EC8_9">9&#160;</span>Nochi ya ni cati niquitztoc quema nimotemacac para nimoyolilhuis miyac ten nochi tamanti cati pano ipan ni taltipacti. Niquita para masehualme tahuel quipiyaj chicahualisti para mochihuilise cati amo cuali se ica seyoc. </div>
<div class='s'>Tamanti cuali huan amo cuali </div>
<div class='p'>
<span class="verse" id="EC8_10">10&#160;</span>Niquitztoc para quema miqui se masehuali cati tahuel fiero inemilis huan cati mocajtoc huejca ten campa tatzejtzeloltic, nimantzi ayecmo moilhuíaj masehualme ten cati fiero quichijqui. Ipan nopa altepet campa quichijqui ten fiero quitalpachohuaj ica tatepanitacayot huan mocuepaj ininchaj huan quielcahuaj nochi cati fiero quichijqui. ¡Ya nopa nelía se hueyi huihuiyot! </div>
<div class='p'>
<span class="verse" id="EC8_11">11&#160;</span>Quema se tacat quichihua cati amo cuali huan amo nimantzi quiselía se tatzacuiltilisti, sequinoc moilhuíaj para amo teno ininpantis sinta nojquiya quichihuase fiero tamanti. </div>
<div class='p'>
<span class="verse" id="EC8_12">12&#160;</span>Pero masque se masehuali tajtacolchihuas 100 huelta huan noja huejcahuas para itztos miyac xihuit ipan ni taltipacti, na nijmati para nochi yas más cuali para masehualme cati quiimacasij Toteco. 
<span class="verse" id="EC8_13">13&#160;</span>Amo nelía quisas cuali para tajtacolchihuani pampa amo quipiyase ininemilis cati cuali huan cati huejcahuas. Ininemilis elis quej se ecahuili, pampa amo quitepanitaj huan quiimacasij Toteco. </div>
<div class='p'>
<span class="verse" id="EC8_14">14&#160;</span>Onca sequinoc tamanti cati pano ipan ni taltipacti cati amo nelía xitahuac. Quemantica masehualme cati xitahuaque quipantíaj cati amo cuali quej elisquía tajtacolchihuani. Huan sequij tajtacolchihuani quipantíaj tamanti cati cuali quej elisquía xitahuaque. Ya ni nojquiya se hueyi tamanti cati amo cuali. </div>
<div class='p'>
<span class="verse" id="EC8_15">15&#160;</span>Huajca nijtapejpeni nijtequihuis nonemilis para nimopaquilismacas pampa nimoilhui para ipan ni taltipacti, amo onca seyoc tamanti cati más cuali para nijchihuas. San nitacuas, nitais huan nipaquis. San paquilisti mocahuas ten nochi nopa tequit cati ohui cati Toteco techmacatoc ma tijchihuaca ipan ni taltipacti. </div>
<div class='p'>
<span class="verse" id="EC8_16">16&#160;</span>Quema senquisa nijtemohuayaya talnamiquilisti, niquitac nochi tamanti cati panoyaya ipan ni taltipacti. Huan niquitac para mojmosta campa hueli onca tahuel miyac tequit cati mochihua tayohua huan tonaya huan amo motilquetza. 
<span class="verse" id="EC8_17">17&#160;</span>Huan nimomacac cuenta yon se masehuali, masque talnamiqui, amo hueli quimachilía nochi cati Toteco quichihua, yon nochi cati mochihua ipan ni taltipacti. Huan sinta se quiijtohua quimachilía nochi, amo melahuac icamanal. San Toteco hueli quiita nochi tamanti huan quimati nochi cati onca.  </div>
<div class='psalmlabel' id='EC9_0'> 9</div>
<div class='s'>Nemilisti huan miquilisti </div>
<div class='p'>
<span class="verse" id="EC9_1">1&#160;</span>Nimoyolilhuijtoc ten nochi ni tamanti huan nijmati para nochi masehualme cati xitahuaque huan talnamiquini huan nochi tamanti cati quichihuaj eltoc imaco Toteco. Amo aqui quimati ajquiya quiicnelise, yon ajquiya quicualancaitase pampa amo aqui quimati taya hualas teipa. 
<span class="verse" id="EC9_2">2&#160;</span>San se tamanti ininpanti nochi masehualme pampa nochi miquise. San se ipanti cati xitahuac huan cati amo xitahuac, cati cuali inemilis huan cati amo cuali inemilis, cati tapajpactic huan cati amo tapajpactic iixpa Toteco, cati temaca tacajcahualisti huan cati amo temaca, cati tatepanita huan cati tajtacolchihua, cati tatestigojquetza huan cati amo tatestigojquetza. ¡Nochi miquise! </div>
<div class='p'>
<span class="verse" id="EC9_3">3&#160;</span>Nesi para amo xitahuac para san se miquise nochi masehualme cati itztoque ipan ni taltipacti. Yeca sequij masehualme senquisa quichihuaj tamanti cati amo cuali. San quitapejpeníaj nopa ojti cati más fiero pampa moilhuíaj para san miquilisti quinchiya. 
<span class="verse" id="EC9_4">4&#160;</span>San cati yoltoque noja hueli mochiyase para quiselise tamanti cati cuali. Huajca quiijtohuaj: “Más cuali se chichi cati yoltoc huan amo se león cati mictoc.” </div>
<div class='p'>
<span class="verse" id="EC9_5">5&#160;</span>Cati yoltoque quimatij para se tonali miquise. Pero cati mictoque ayecmo teno quimatij. Nojquiya amo quichiyaj para quiselise se taxtahuili teipa. Huan ayecmo cati quinelnamiqui. 
<span class="verse" id="EC9_6">6&#160;</span>Nochi cati quichijque nica ipan taltipacti, sinta teicnelijque, tecualancaitaque, quitasomatque se tenijqui o quiixtocaque se tamanti, nochi ya nopa ya tanqui. Ayecmo quipiyaj ininparte ipan yon se tamanti cati pano ipan ni taltipacti. </div>
<div class='p'>
<span class="verse" id="EC9_7">7&#160;</span>Huajca xiya xitacuati huan xiquiti moxocomeca at ica paquilisti ipan moyolo pampa Toteco quiita ni para cuali. 
<span class="verse" id="EC9_8">8&#160;</span>Nochipa ximoquenti yoyomit cati cuali huan ximotalili se quentzi taajhuiyacayot ipan motzonteco. </div>
<div class='p'>
<span class="verse" id="EC9_9">9&#160;</span>Xipaqui ihuaya nopa sihuat cati tiquicnelía. Quena, ipan ni nemilisti ipan ni taltipacti cati amo teno ipati, xipaqui pampa noja tiyoltoc sesen tonali cati Toteco mitzcahuilijtoc xiitzto. Pampa nopa mosihua cati Toteco mitzmacatoc ya nopa nopa taxtahuili cati más cuali por nochi nopa ohui tequit cati tijchijtoc ipan ni taltipacti. 
<span class="verse" id="EC9_10">10&#160;</span>Nochi tamanti cati ajsi momaco para tijchihuas, xijchihua ica nochi nopa chicahualisti cati tijpiya. Pampa ipan nopa mijcaostot campa nechcatitoc para tiyas, ayecmo huelis tijchihuas yon se tequit, ayecmo huelis timoyolilhuis quenicatza tijchihuas se tamanti cati cuali. Ayecmo teno tiquixmatis, yon ayecmo tijpiyas talnamiquilisti. </div>
<div class='s'>Tamanti nica cati amo xitahuac </div>
<div class='p'>
<span class="verse" id="EC9_11">11&#160;</span>Nojquiya niquitztoc ipan nochi taltipacti para amo nochipa tatani yaya cati motalohua chicahuac. Huan ipan tatehuilisti amo nochipa tatani yaya cati más quipiya fuerza. Cati nelía talnamiquini amo nochipa quipiyaj ten quicuase. Cati miyac inintalnamiquilis amo nochipa quipiyaj miyac tomi. Ten hueli talojtzi ten hueli tamanti amo cuali hueli quipantis cati hueli masehuali quema amo quichiya. </div>
<div class='p'>
<span class="verse" id="EC9_12">12&#160;</span>Yon se masehuali amo quimati quema ajsis tonali para taijyohuis. Quej se michi cati majsi ipan matat o quej se totot cati mocahua ilpitoc ipan se lazo, ten hueli talojtzi, hueli techajsis cati amo cuali. </div>
<div class='s'>Talnamiquilisti huan huihuiyot </div>
<div class='p'>
<span class="verse" id="EC9_13">13&#160;</span>Nojquiya niquitztoc seyoc tamanti cati pano ipan ni taltipacti. 
<span class="verse" id="EC9_14">14&#160;</span>Oncayaya se pilaltepetzi campa amo itztoya miyac masehualme. Huan ajsico se hueyi tanahuatijquet huan quiyahualo huan pejqui quitehuía. 
<span class="verse" id="EC9_15">15&#160;</span>Pero ipan nopa pilaltepetzi itztoya se tacat teicneltzi cati nelía talnamiqui, huan yaya quimatqui taya quichihuas para quimanahuis nopa altepet. Huan quena, ica italnamiquilis quimanahui nopa pilaltepetzi. Pero teipa ayecmo aqui quielnamijqui nopa teicneltzi. </div>
<div class='p'>
<span class="verse" id="EC9_16">16&#160;</span>Huajca niquijto: “Masque talnamiquilisti más ipati que chicahualisti, sinta cati talnamiqui itztoc nel teicneltzi, amo huejcahuas quitacaquilise icamanal. Huan teipa nochi quicualancaitase.” 
<span class="verse" id="EC9_17">17&#160;</span>Pero más cuali tijtacaquilise icualcamanal nopa tacat cati talnamiqui huan amo tijtacaquilise quema camanalti inintanahuatijca huihui tacame. 
<span class="verse" id="EC9_18">18&#160;</span>Más cuali se quipiyas talnamiquilisti que teposti cati ica tatehuis. Pero se fiero masehuali hueli quisosolos miyac tamanti cati cuali.  </div>
<div class='psalmlabel' id='EC10_0'> 10</div>
<div class='s'>Talnamiquilisti tehualiquilía cati ipati </div>
<div class='p'>
<span class="verse" id="EC10_1">1&#160;</span>Miyac sayolime cati mictoque huan lochontoque mijyotía tahuel fiero hasta hueli quinenpolos iajhuiyaca se cuali taajhuiyacayot. Ica masehualme nojquiya. Sinta se talnamijca masehuali mocuapolos huan quichihuas se piltaixpanoltzi, sequinoc quiitase para nopa piltamantzi quitamiixpolos nochi nopa cuali tamanti cati quichijtoya ica miyac italnamiquilis huan ica miyac tatepanitacayot. </div>
<div class='p'>
<span class="verse" id="EC10_2">2&#160;</span>Iyolo se talnamijca tacat quichihualtía ma quichihua cati cuali. Pero iyolo se huihui tacat quichihualtía ma quichihua tamanti cati amo cuali. 
<span class="verse" id="EC10_3">3&#160;</span>Quema se huihui tacat san nejnemi ipan se ojti quinnextilía sequinoc para quipolohua italnamiquilis. Quena, masehualme quiitaj quenicatza nemi huan nimantzi quiixmatij para huihuitic. 
<span class="verse" id="EC10_4">4&#160;</span>Sinta moteco cualanis mohuaya, amo xijcahua motequi. San ximoicnonequi huan ximomaxojtili. Ya nopa mitzpalehuis para tijsehuis icualancayo moteco huan para amo tiquixpanos. </div>
<div class='p'>
<span class="verse" id="EC10_5">5&#160;</span>Niquitztoc seyoc tamanti cati amo cuali cati pano ipan ni taltipacti; se tamanti cati pano ica tanahuatiani. 
<span class="verse" id="EC10_6">6&#160;</span>Fiero eltoc sinta se tanahuatijquet quincahuilis ma tanahuatica tacame cati huihuitique huan quintalis tacame cati ya quinextijtoque inintalnamiquilis ipan se tequit cati amo aqui quitepanita. 
<span class="verse" id="EC10_7">7&#160;</span>Nojquiya niquinitztoc tequipanohuani cati yahuij cahuayojtipa huan inintayacancahua nejnemij iniicxipa quej elisquía tequipanohuani. </div>
<div class='p'>
<span class="verse" id="EC10_8">8&#160;</span>Talnamiquini quimatij onca tamanti mahuilili huan tequitij ica miyac cuidado. Cati quixahuas se ostot para ameli, huelis iseltitzi huetzis nopona. Cati quisosolos se tepamit, huelis nopona quipantis se cohuat cati quitzacanis. 
<span class="verse" id="EC10_9">9&#160;</span>Aqui quiquixtía tet ipan tepexit para quitejtequis, huelis quihuelonis teme cati ica motepachos. Huan cati quitapana cuahuit, huelis mococos iseltitzi ica nopa hacha o ica nopa cuahuit. Huajca cati talnamiqui tequiti ica cuidado. </div>
<div class='p'>
<span class="verse" id="EC10_10">10&#160;</span>Sinta nopa hacha ayecmo tatequi huan se masehuali amo quitentis, monequi más chicahuac tatzontequis para quitapanas cuahuit. Huajca cati nelía talnamiqui quitentía ihacha para quisas cuali itequi. </div>
<div class='p'>
<span class="verse" id="EC10_11">11&#160;</span>Amo ipati para tijtemos se tamaxojtilijquet para quimaxojtilis se cohuat sinta ya mitztzacanijtoc. </div>
<div class='p'>
<span class="verse" id="EC10_12">12&#160;</span>Se talnamijca tacat camanalti ica yejyectzi pampa hueyi iyolo ica sequinoc. Pero icamanal se huihui tacat quichihua ma motaicancahua ica iseltitzi. </div>
<div class='p'>
<span class="verse" id="EC10_13">13&#160;</span>Quema pehua camanalti se huihui tacat quiijtohua cati moilhuía huan ya nopa huihuitic. Pero quema ontami ica nochi tamanti cati moyolilhuijtoc, itztoc quej se loco tacat huan teilhuía nochi cati amo cuali cati quinequi quichihuas. </div>
<div class='p'>
<span class="verse" id="EC10_14">14&#160;</span>Se huihui tacat camanalti miyac quej elisquía quimati nochi cati panos teipa huan quinequi tepohuilis nochi. Pero amo aqui. Amo aqui quimati taya panos teipa. </div>
<div class='p'>
<span class="verse" id="EC10_15">15&#160;</span>Quema se huihui tacat tequiti, mosiyahuiltía hasta ayecmo quimati quenicatza ajsiti ichaj. </div>
<div class='p'>
<span class="verse" id="EC10_16">16&#160;</span>Fiero elis para nopa tali cati quipiya quej itanahuatijca se cati ayemo motalnamictijtoc. Teicnelti nopa tali sinta itayacancahua pehuaj moihuintíaj hasta quema tanesi. 
<span class="verse" id="EC10_17">17&#160;</span>Pero se paquilisti para nopa tali cati quipiya se cuali tacat quej itanahuatijca, huan quinpiya itayacancahua cati san quicuaj cati monequi para huelise tequitise chicahuac. Amo tahuel tacuaj huan moihuintíaj. </div>
<div class='p'>
<span class="verse" id="EC10_18">18&#160;</span>Se tacat cati tatzihui amo quitatamanía ichaj campa pano at, huan yeca palani apechme. Teipa postequi nopa apechme huan huetzi ichaj. </div>
<div class='p'>
<span class="verse" id="EC10_19">19&#160;</span>Para mopaquilismacase masehualme quichihuaj se ilhuit. Huan nopona xocomeca at temaca paquilisti. Pero monequi tomi para nochi cati mochihua. </div>
<div class='p'>
<span class="verse" id="EC10_20">20&#160;</span>Yon ixtacatzi ipan moyolo, amo quema xijtelchihua se tanahuatijquet o se rico, pampa huelis se totot quicaquis huan quipohuiliti.  </div>
<div class='psalmlabel' id='EC11_0'> 11</div>
<div class='s'>Xitemajmaca miyac </div>
<div class='p'>
<span class="verse" id="EC11_1">1&#160;</span>Xitemajmaca miyac pampa teipa, ica miyac tonali, sempa ajsiqui momaco. 
<span class="verse" id="EC11_2">2&#160;</span>Xiquinmajmaca cati tijpiya miyac masehualme, pampa amo tijmati taya hualas mosta huan sinta ta nojquiya tijtemos ten mitzmonequilía. </div>
<div class='p'>
<span class="verse" id="EC11_3">3&#160;</span>Quema nopa mixti quihualica miyac at, nopa at huetzi quema quinequi ipan tali. Huan sinta se cuahuit huetzis, campa quinequis huetzis masque ica huejcapa o ica tatzinta, nopona mocahuas. </div>
<div class='p'>
<span class="verse" id="EC11_4">4&#160;</span>Sinta tijchiyas ma mijcueni nochi ajacat huan ma ayecmo huetzi at para tijchihuas se tequit, huelis amo quema tijchihuas. </div>
<div class='p'>
<span class="verse" id="EC11_5">5&#160;</span>Quej se masehuali amo quimati canque huala nopa ajacat huan amo quimati quenicatza moscaltía se pilconetzi ipan iijti inana, quej nopa nojquiya se masehuali amo hueli quimatis quenicatza tequiti Toteco, yaya cati quichihua nochi tamanti. </div>
<div class='p'>
<span class="verse" id="EC11_6">6&#160;</span>Xijsenhuiquili xijtoca moxinach ica ijnaloc huan nojquiya xijtoca ica tiotac. Pampa amo tijmati catijqui xinachti ixhuas huan quisas más cuali. Huelis más ixhuas cati tijtojqui ica ijnaloc, o huelis cati tijtojqui ica tiotac o huelis nochi ome san se quipiyase inintajca cati cuali. </div>
<div class='s'>Xiquelnamiqui Toteco ama </div>
<div class='p'>
<span class="verse" id="EC11_7">7&#160;</span>Tahuel yejyectzi taahuili. Nelía cuali para tiitztos huan tiquitas tonati. 
<span class="verse" id="EC11_8">8&#160;</span>Masque se masehuali itztos miyac xihuit ipan ni taltipacti, sesen tonali ma quipiya paquilisti. Huan nojquiya ma quielnamiqui para teipa hualas tonali ten tzintayohuilot quema ya mictos. Pampa nochi tamanti cati hualas elis san tapic. </div>
<div class='s'>Camanali para telpocame </div>
<div class='p'>
<span class="verse" id="EC11_9">9&#160;</span>Huajca ta cati titelpocat, ximopaquilismaca amantzi quema noja titelpoca tacat. Xiyolpaqui ama. Xijchihua nochi cati cuali cati moyolo quinequi quichihuas. Xijyeco nochi cati onca. Pero xijmati ya ni; ajsis se tonali quema timoquetzas iixpa Toteco para tijmacas cuenta ten nochi cati tijchijtoc. 
<span class="verse" id="EC11_10">10&#160;</span>Huajca xijhuejcamajcahua cualanti, tequipacholi huan nochi cati amo cuali cati hueli mitzcocos. Masque ama tiitztoc titelpocat quema monemilis eltoc tahuel yejyectzi, ni tonali amo huejcahuas huan tiquitas para ni xihuit nojquiya panos quej amo teno eliyaya.  </div>
<div class='psalmlabel' id='EC12_0'> 12</div>
<div class='p'>
<span class="verse" id="EC12_1">1&#160;</span>Xiquelnamiqui Toteco cati mitzchijchijqui quema noja tiitztoc titelpocat. Xijhueyitepanita amantzi quema tiitztoc titelpocat huan ayemo huala nopa tonali quema ayecmo tijpiyas paquilisti para tiitztos. 
<span class="verse" id="EC12_2">2&#160;</span>Pampa teipa ayecmo huelis titachiyas cuali huan tiquinitas tonati, metzti huan sitalime quej ya tzintayohuilijque. Huan masque ya tanqui taquiyahui, motalnamiquilis mocahuas quej tamixtentoc. 
<span class="verse" id="EC12_3">3&#160;</span>Hualas tonali quema nopa huehuejyot mitzchihuas tihuihuipicas huan mometzhua cati quipixque miyac chicahualisti, ayecmo quipiyase. Ayecmo tijpiyas nochi motancoch para tijcuajcuas cuali huan elis quej titachiya ipan ventanas cati soquiyo. 
<span class="verse" id="EC12_4">4&#160;</span>Huan quema ya tiquinpolojtos motancochhua, monequis timotentetzopas chicahuac para huelis tijchichicuetzas motacualis. Teipa ajsis tonali quema timijquehuas cualca quema ayemo tzajtzij cuapeleme pampa amo huelis ticochis. Pero ta ayecmo titacaquis cuali huan mocamanal ayecmo caquistis cuali. 
<span class="verse" id="EC12_5">5&#160;</span>Teipa ta tiquimacasis titejcos campa tahuejcapa huan tiquimacasis tihuetzis quema tinejnemis. Tielis se huehuentzi tzonchipahuac. Huan tijhuahuatatzas motacayo. Ayecmo tijnequis tipaquis ihuaya mosihua. Tiitztos nechca miquilisti. Quena, timiquis huan tiyas ipan cati elis mochaj para nochipa. Huan nopa masehualme cati mitzchoquilise itztose ipan calle. </div>
<div class='p'>
<span class="verse" id="EC12_6">6&#160;</span>Xiquelnamiqui Toteco ama quema titelpocat huan noja titetic. Xijtequipano ama quema motzonteco noja quinahuatía moyolo ma huitoni huan moeso noja nemi ipan motacayo. Amo xijchiya hasta ayecmo huelis titaijyotilanas huan motalnamiquilis ayecmo teno quimatis. 
<span class="verse" id="EC12_7">7&#160;</span>Xijchihua ama quema motacayo ayemo mocuepa taltepocti quej achtohui eltoya huan motonal ayemo mocuepa ica Toteco cati quihualtitanqui. </div>
<div class='p'>
<span class="verse" id="EC12_8">8&#160;</span>“Nochi san tapic huan amo teno ipati.” Quej nopa niquijtohua na cati niTamachtijquet. ¡Quena, nochi san tapic! </div>
<div class='s'>Cati más monequi tijchihuase </div>
<div class='p'>
<span class="verse" id="EC12_9">9&#160;</span>Huan na cati niTamachtijquet nielqui tahuel nitalnamiqui huan nojquiya nijsenhuiquili niquinmachti masehualme nochi cati nijmatiyaya. Nojquiya niquijcuilo miyac camanali cati inintoca proverbios. 
<span class="verse" id="EC12_10">10&#160;</span>Huan niTamachtijquet nijtemo camanali cati yejyectzi para ica nitamachtis. Huan nojquiya niquijcuilohuayaya camanali cati senquisa melahuac. </div>
<div class='p'>
<span class="verse" id="EC12_11">11&#160;</span>Icamanal se talnamijca tacat quinfuerzajhuía sequinoc ma quichihuaca cati cuali. Quinnextilía sequinoc nopa tamanti cati achi más ipati. Icamanal se talnamijca tacat teyacana ipan se cuali ojti quej se tamocuitahuijquet quichihua. </div>
<div class='p'>
<span class="verse" id="EC12_12">12&#160;</span>Pero ta tinocone, nimitzilhuía amo quema tamis masehualme para quiijcuilose más amatapohuali. Huan cati momachtía miyac mosiyahuiltía miyac. </div>
<div class='p'>
<span class="verse" id="EC12_13">13&#160;</span>Ten nochi camanali cati niquijtojtoc huan cati anquicactoque, ya ni cati más ipati para nimitzilhuis: “Xiquimacasi Toteco huan xijchihua cati quiijtohua itanahuatilhua. San ya nopa cati monequi quichihuase nochi masehualme. 
<span class="verse" id="EC12_14">14&#160;</span>Pampa Toteco Dios techtajtolsencahuas por nochi cati tijchihuaj, masque tijchihuaj tanemijya o ixtacatzi, huan masque cuali o amo cuali.”</div><div class="footnote">
<hr />
</div>
</div></body></html>
