<!DOCTYPE html>
<html xmlns="http://www.w3.org/1999/xhtml" xmlns:epub="http://www.idpf.org/2007/ops" lang="ncj" dir="ltr">
<head>
<meta charset="UTF-8" />
<link rel="stylesheet" href="epub.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width, height=device-height"/>
<title>In yancuic mononotzalistli ica Totecohtzin Jesucristo COLOSENSES 1</title>
</head>
<body dir='ltr'>
<ul class='tnav'>
<li><a href='index.xhtml'>COLOSENSES</a></li>
</ul><ul class='tnav'><li><a href='COL.xhtml#CL1_0'>1</a></li>
<li><a href='COL.xhtml#CL2_0'>2</a></li>
<li><a href='COL.xhtml#CL3_0'>3</a></li>
<li><a href='COL.xhtml#CL4_0'>4</a></li>
</ul>

<div class='main' id='CL0_0'>

<div class='mt'>IN ITLAHCUILOLAMATZIN IN TETIOTLATITLANIL PABLO TLEN OQUINIHCUILUI IN TLANELTOCANIMEN COLOSOHTECOS  </div>
<div class='psalmlabel' id='CL1_0'> 1</div>
<div class='p'>

<span class="verse" id="CL1_1">1&#160;</span>Nehhua Pablo, nitetiotlatitlanil in Jesucristo ica itlanequilistzin in Dios, quen onechtitlaniloc. Ihuan tocniu Timoteo, 
<span class="verse" id="CL1_2">2&#160;</span>namechtlahcuiluiya namehhuan tlaneltocanimen tlen nancaten ipan in altepetl Colosas, nochin aquin tehuaxcahuan in Dios, huan aquin teneltocahque in Cristo. Huan Dios Tohueyitahtzin mamechtiochihualo huan ijcon ayacmo tlen mamechmohsihui. </div>
<div class='s'>In Pablo moyolmachtiya ica in tlaneltocanimen </div>
<div class='p'>
<span class="verse" id="CL1_3-4">3-4&#160;</span>Technahuatihtoque quen nanteselihtoque in Cristo Jesús huan quen cuali nanquintlasohtlatoque nochin tehuaxcahuan in Dios. Ic inon nochipa tictlasohcamatihque ica in Dios, Tetahtzin Totemaquixticahtzin Jesucristo ic timoyolmachtiyahque ica namehhuan. 
<span class="verse" id="CL1_5">5&#160;</span>Noyojqui titetlasohcamatihque quen nanquichixticaten in tlen eutoc ica namehhuan nepa neluicac. Inon tlatlantli nanquicactoque ihcuac omechmatiltihque itlahtoltzin den tlamaquixtilistli. 
<span class="verse" id="CL1_6">6&#160;</span>Inon itlahtoltzin tlen onanquicajque, yeh in tlen tlanonotztinemihque nohuiyan ipan in tlalticpactli huan quinyolpatlas miyacten ijcon quen yomechpanoc ihcuac onanquicajque quen mechtlasohtlalo in Dios. Huan nanquinehnehuilihque melahuac inon tlasohtlalistli. 
<span class="verse" id="CL1_7">7&#160;</span>Yeh in totlasohicniu in Epafras aquin omechnextili inon. Huan yehhua se cuali tlapalehuiyani ica in Cristo. 
<span class="verse" id="CL1_8">8&#160;</span>Yehhua aquin technonotztoc ica namehhuan quen nanmotlasohtlatoque quen mechyolchicahualo in Itiotonaltzin Dios. </div>
<div class='p'>
<span class="verse" id="CL1_9">9&#160;</span>Ic inon, ihcuac oticmatque quen onanquineltocaque, nochipa tamechtlaihtlanihque. Otimotlatlautihque ica Dios mamechmatiltilo in tetlanequilistzin huan mamechmacacan nochin tlanehnehuilistli den Itiotonaltzin. 
<span class="verse" id="CL1_10">10&#160;</span>Timotlatlautiyahque ica in Dios namehhuan xinemican quen nemisquiyanihque in aquin tehuaxcahuan Totecohtzin. Huan ic inon xicchihuacan nochin tlen cuali. Ximoyecmachtican huan ijcon nanteyequixmatisque in Dios. 
<span class="verse" id="CL1_11">11&#160;</span>Timotlatlautiyahque quen Yehhuatzin mechyolchicahualos ica ichicahualistzin. Ihcuac mechtlapanoltisque, xicxicocan nochin ica tlapohpoluilistli huan paquilistli. 
<span class="verse" id="CL1_12">12&#160;</span>Huan matetlasohcamatican in Tohueyitahtzin otechitaloc quen cuali maticselican in totetlocolil inuan nochin tehuaxcahuan in Dios aquin nemihque ihtech in tlanextli. 
<span class="verse" id="CL1_13">13&#160;</span>Ihcuac otinemiyayahque inmajco in ahmo cuali, otechmaquixtiloc in Dios ipan inon tlayohuilotl. 
<span class="verse" id="CL1_14">14&#160;</span>Yehhuatzin in aquin otechmaquixtiloc ic omicohuac huan otechtlapohpoluiloc ica totlahtlacoluan. </div>
<div class='s'>Ihcuac omicohuac in Cristo otechyoltlaliloc teixpa </div>
<div class='p'>
<span class="verse" id="CL1_15">15&#160;</span>Ahhuel titeitahque in Dios huan Iconetzin otechnextililoc quenin ilohuac Yehhuatzin. Huan Yehhuatzin in Cristo aquin in achto de nochin tlen ca. 
<span class="verse" id="CL1_16">16&#160;</span>Huan Yehhuatzin Iconetzin omochiu nochin tlen ca ipan neluicac huan tlalticpac, in tlen ahhuel tiquitahque huan in tlen cuali tiquitahque. Noyojqui omochiu nochin tlen hueyixtoque huan in tequihuahyo huan nochin inchicahualis, quihtosnequi in yehyecamen huan in ángeles catehque ihuan inueyixtoque. Nochin inon ca tlachiutli ica Yehhuatzin huan san quen omonec Yehhuatzin. 
<span class="verse" id="CL1_17">17&#160;</span>In Cristo oilohuaya achto de nochin tlen oncan, huan ica techicahualis Yehhuatzin nochin quitequiutilo san tlamach. 
<span class="verse" id="CL1_18">18&#160;</span>Ocachi de inin, Cristo in itzonteco den tetlacayo, quihtosnequi Yehhuatzin in tequihua den itiotlayehualoltzin. Yehhuatzin aquin moyolitiya inon tetlacayo, huan Yehhuatzin in achto aquin oihxohuac den mijcamen, ic motlanis achto de nochin. 
<span class="verse" id="CL1_19">19&#160;</span>In Dios omonec nochin tetlamachilis maye ipan Cristo. 
<span class="verse" id="CL1_20">20&#160;</span>Dios oquiyectlaliloc quen quintlapohpoluilos nochin tlen caten ipan in tlalticpactli huan ipan neluicactli, huan ijcon otlacahualoc cuali ic omicohuac in Cristo ipan in cruz. </div>
<div class='p'>
<span class="verse" id="CL1_21">21&#160;</span>Huan achto namehhuan onancatcahque quen sentlapalchanimen huan nanteixnamictoque in Dios ica nochin tlen ahmo cuali onanquichiuque. 
<span class="verse" id="CL1_22">22&#160;</span>Axan Dios cuali omechyoltlaliloc teixpa ica in miquilistli tlen in Cristo otlapanoloc ica tetlacayo. Ic inon cuali mechselilos in Dios quen nanyolchipahuaque huan ayacuel mechtlahtlacoltisque. 
<span class="verse" id="CL1_23">23&#160;</span>Huan ximocahuacan tlamach ipan namotlaneltoquilis, huan ahyic xiquilcahuacan inon tlahtoli den tlamaquixtilistli tlen nanquicactoque. Inin tlahtoli yeh in tlen motecaquiltihtoc nohuiyan ipan in tlalticpactli. Huan yeh in tlen neh noyojqui nitlanonotza. </div>
<div class='p'>
<span class="verse" id="CL1_24">24&#160;</span>Axan nipactoc ica tlen namopampa nitlapanotica, huan noyojqui notequiu inon. Nitepalehuis ic ticahxiltihtasque tlen polihui den tlapanolistli den Cristo. Inon tlapanolistli quinextis in itiotlayehualoltzin, quihtosnequi Yehhuatzin tetlacayo. 
<span class="verse" id="CL1_25">25&#160;</span>Huan Dios nechtlalilotoc quen niquimpalehuis in itiotlayehualoltzin, huan ijcon namechmatiltis nochin itlahtoltzin Dios. 
<span class="verse" id="CL1_26">26&#160;</span>Inon hueyi tlahtoli tlen otlatiutoya den achto ihcuac opeu in tlalticpactli huan hasta axan, yeh in tlen Dios monequi matiquixmatican nochin aquin tehuaxcahuan. 
<span class="verse" id="CL1_27">27&#160;</span>Dios mechixmatiltiyahque namehhuan ahmo judeahtecos ica inon hueyi tlahtoli, quihtosnequi namohuan noyojqui ilohuac in Cristo. Huan ijconon nele nanquipiyahque ipan neluicactli in tlen nanmochixtiyesque. </div>
<div class='p'>
<span class="verse" id="CL1_28">28&#160;</span>Tehhuan tiquinnonotzticaten ica tlen otechmochihuili in Cristo huan tiquinyolchicahuahque nochten ic maquinehnehuilican yec, huan ijconon mamoyecmachtican ica in Cristo. 
<span class="verse" id="CL1_29">29&#160;</span>Yeh in ic nitequiutoc ica ichicahualistzin in Cristo tlen nechmacalotoc.  </div>
<div class='psalmlabel' id='CL2_0'> 2</div>
<div class='p'>
<span class="verse" id="CL2_1">1&#160;</span>Nicnequi xicmatican quen molui nimoyolmachtiya namopampa huan impampa yehhuan aquin caten nepa ipan inon altepetl Laodicea huan impampa nochin inohque aquin ahmo nechitztoque. 
<span class="verse" id="CL2_2">2&#160;</span>Nicnequi mamoyolchicahuacan huan mamosetilican ica in tlasohtlalistli. Ic achto oteixtlatihtoyahque in Cristo huan axan mateyolohmatican yehhuanten ic tetemachisque Yehhuatzin. 
<span class="verse" id="CL2_3">3&#160;</span>San Yehhuatzin mopiya nochin in tlen tlamelajcan tlamatilistli huan tlanehnehuilistli. 
<span class="verse" id="CL2_4">4&#160;</span>Inin namechmatiltiya ic ahmo aquin mamechcahcayahua ica in tlen nesi cualtzin tlahtoli huan ahmo melahuac. 
<span class="verse" id="CL2_5">5&#160;</span>Masque ahmo nica ompa namoixpa, nicchiutica cuenta ica namehhuan, huan nipaqui quen nicmati tlamach nancaten huan ic nele nanteneltocahque in Cristo. </div>
<div class='p'>
<span class="verse" id="CL2_6-7">6-7&#160;</span>Ic inon, quen onanteselihque ihcuac onanteneltocaque in Totecohtzin Jesucristo, ijcon noyojqui xicneltocacan namohuan nemohuas, huan cuali mechpalehuilos ipan namonemilis huan mechchicahualos ipan namotlaneltoquilis. Yeh in tlen omechmachti in Epafras huan ijcon nochipa xitetlasohcamatican in Dios. </div>
<div class='s'>In yancuic tlanehnehuilistli ipan Cristo </div>
<div class='p'>
<span class="verse" id="CL2_8">8&#160;</span>Xicchihuacan cuenta ahmo mamechcahcayahuacan inohque aquin mechnonotzasque in tlen ahmo melahuac. Yehhuan ahmo techihuasque cuenta in Cristo, in tlahmo den tlen achto intlanehnehuilis tlen quipiyahque in tlacamen. </div>
<div class='p'>
<span class="verse" id="CL2_9">9&#160;</span>Nochin tetlamachilis in Dios otemacaloc in Cristo. 
<span class="verse" id="CL2_10">10&#160;</span>Huan nochin tetlamachilis nanquipiyahque quen nanmosetilihtoque tehuan in Cristo. Yehhuatzin oquintlacamatiltiloc nochin quesqui tequihuahmen huan in yehyecamen den neluicac. 
<span class="verse" id="CL2_11">11&#160;</span>Quen nanmosetilihtoque tehuan Cristo, yonanquilcauque in achto namotlanehnehuilis, quihtosnequi namotlahtlacol. Ic inon xiquilnamiquican ahmo ica itlanehnehuilis judeahteco nanmosetilihtoque tehuan Cristo. 
<span class="verse" id="CL2_12">12&#160;</span>Onanquineltocaque in ichicahualistzin in Dios quen oteihxitihque in Cristo den canin caten in mijcamen. Ihcuac omechcuatequihque, quihtosnequi nanquilcahuasque namotlahtlacol huan yinanquipiyahque yancuic nemilistli tehuan Cristo ihcuac onanquineltocaque in ichicahualistzin in Dios. 
<span class="verse" id="CL2_13">13&#160;</span>Huan omictoya namotonal ica namotlahtlacol ihcuac ayamo onanquilcautoyahque in tlen achto namotlanehnehuilis. Axan Dios mechmacalotoc nemilistli tehuan Cristo huan omechtlapohpoluihque nochin tlahtlacolten. 
<span class="verse" id="CL2_14">14&#160;</span>Dios omoixpohpolo in cuenta den totlahtlacoluan tlen ic otitlahtlacoltihtoyahque. Ijcon omochiu in Dios ihcuac omicohuac in Cristo ipan in cruz. 
<span class="verse" id="CL2_15">15&#160;</span>Ic omicohuac in Cristo ipan in cruz oquintlaniloc inon tequihuahten yehyecamen. Ijcon omopinaucamacaque. Huan ijcon maticchihuacan cuenta quen ic nele oquintlaniloc. </div>
<div class='s'>In Pablo quinnahuatiya ahmo maquichihuacan cuenta ica itlahtol san aquin tlacatl </div>
<div class='p'>
<span class="verse" id="CL2_16">16&#160;</span>Ic inon, ayacmo xicchihuacan cuenta in tla namoca tlahtohuahque ica in tlen nanquicuahque huan nanconihque, noso ica tlen nanquichihuasque ipan in tonali den iluimen den judeahtecos. 
<span class="verse" id="CL2_17">17&#160;</span>Nochin inon tlahtoli den judeahtecos san quen tesehualyo in Cristo huan inon tlen nele, Yehhuatzin in Cristo. 
<span class="verse" id="CL2_18">18&#160;</span>Ahmo ximocahuacan mamechcuilican in namotetlocolil in aquin mechcahcayahuasnequihque. Yehhuan ixnesihque molui tlamach huan quimahuestiliyahque san yehhuan in ángeles. Huan quinequihque noyojqui ijcon xicchihuacan namehhuan. Yehhhuan quihtohuahque ica tlen ahmo quitztoque. San mohueyiliyahque ica intlanehnehuilis. 
<span class="verse" id="CL2_19">19&#160;</span>Yehhuan ahmo tehuan quisematihque in Cristo aquin tlicanqui den itiotlayehualoltzin. San Yehhuatzin cuali quiyolitilo itiotlayehualoltzin huan quinsematiltilo, quen monequis in Dios. </div>
<div class='p'>
<span class="verse" id="CL2_20">20&#160;</span>Nanmosetilihtoque tehuan in Cristo, huan Yehhuatzin omechtlaniloc ica in tlen achto namotlanehnehuilis, huan ic inon ayacmo huelica xicchihuacan cuenta ica tlen achto namotlanehnehuilis. Tel, ¿axan tleca nanquinehnehuiliyahque oc sepa nanquitlacamatisque inon itlanehnehuilis judeahteco? 
<span class="verse" id="CL2_21">21&#160;</span>Sequin inihque quihtosque: “Ahmo xicmachili inin, ahmo xicua inon, huan ahmo xiquitzqui ica moman.” 
<span class="verse" id="CL2_22">22&#160;</span>Nochin inin tlanahuatilten quinnextiliyahque quen quiyectlalisque in tlacuali huan san tlaluis. Huan saniman tlamis in tlacuali ihcuac ticuasque. Nochin inon san tlahtoli den tlacatl. 
<span class="verse" id="CL2_23">23&#160;</span>Ic nele nesi tlamanten tequin tlamati inon tlanahuatili, huan in aquin ijcon quineltocas nesis ocachi yec tlaneltocani huan ocachi tlamach. Huan san ica itlacayo motlapanoltis. Nochin inin ahmo tlen quipalehuis ic motlacamatiltis.  </div>
<div class='psalmlabel' id='CL3_0'> 3</div>
<div class='s'>In yihuehcau tlanehnehuilistli huan in yancuic </div>
<div class='p'>
<span class="verse" id="CL3_1">1&#160;</span>Oncan namehhuan tehuan nanmosetilihtoque in Cristo huan nanquipiyahque se yancuic tlanehnehuilistli. Ic inon xictemocan in tlen tepactis Yehhuatzin aquin oquimohueyili in Dios. 
<span class="verse" id="CL3_2">2&#160;</span>Xictlasohtlacan in tlen mechualmacalo in Dios huan ayacmo xictlasohtlacan in tlen den tlalticpac. 
<span class="verse" id="CL3_3">3&#160;</span>Onanquilcauque in tlen achto namotlanehnehuilis. Nanquipiyahque inon yancuic tlanehnehuilistli tehuan in Cristo aquin ilohuac neluicac. 
<span class="verse" id="CL3_4">4&#160;</span>Ihcuac monextilos in Cristo, namehhuan noyojqui tehuan cualtzin nanmonextisque. </div>
<div class='p'>
<span class="verse" id="CL3_5">5&#160;</span>Ijcon, xiquilcahuacan nochin tlamatilisten den tlalticpac. Quihtosnequi ahmo aquin masihuaahuiltican noso matlacaahuiltican, huan ahmo xicyolnehnehuilican ica in tlen ahmo cuali. Huan xiquilcahuacan den nanquinotztinemisque sihuamen noso itlahtlen oc se ijcon ahmo cuali. Xiquilcahuacan namonexicolyo. In aquin molui nexicolyo ijcon quen in aquin quimahuestiliya in santos. 
<span class="verse" id="CL3_6">6&#160;</span>Ic inon huitz in tlapanolistli molui chicahuac den Dios ica inohque aquin ahmo tetlacamatihque. 
<span class="verse" id="CL3_7">7&#160;</span>Huan ijcon san tlen onanquichihuayayahque ipan namonemilis tlen yipanotoc. 
<span class="verse" id="CL3_8">8&#160;</span>Axan xiquilcahuacan nochin inin; in cualantli, huan patzmijcayotl. Huan ahmo aquin xicchihuilican tlen ahmo cuali in namotlacaicniu, huan ayacmo xitlahtocan ica aquin, huan ayacmo xitlapactecacan. 
<span class="verse" id="CL3_9">9&#160;</span>Yinanquilcautoque tlen yihuehcau namotlanehnehuilis, huan tlen onanquichihuayayahque yihuehcau, huan ic inon ahmo ximoistlacahuican se huan oc seya. 
<span class="verse" id="CL3_10">10&#160;</span>Huan axan yinanquipiyahque namotlanehnehuilis yancuic. Huan ijcon nanmomachtihtihue in tlen cuali hasta quen nanmochihuasque quen Yehhuatzin aquin omechmacalo namotlanehnehuilis yancuic. 
<span class="verse" id="CL3_11">11&#160;</span>Axan tel, ayacmo tlen quichihuiliya in tla oticatcahque griegohtecos noso judeahtecos. Huan ayacmo tlen quichihuiliya in aquin quipiya inon ixmatcayotl den judeahteco ipan itlacayo huan aquin ahmo quipiya. Niyan ayacmo tlen quichihuiliya in tla sentlapalchani noso masehuali, noso in aquin tematitla ca noso tlacahcautli. Axan san yehhua ticchihuasque cuenta timosetilisque tehuan Cristo. </div>
<div class='p'>
<span class="verse" id="CL3_12">12&#160;</span>Dios mechtlasohtlalo huan omechtlapehpeniloc Yehhuatzin xitequitican tehuan. Ic inon tel, ximotlocoltican huan xitechihuilican tlen cuali huan ahmo ximohueyilican. Huan ximocahuacan tlamach huan ximotlapohpoluican se huan oc seya. 
<span class="verse" id="CL3_13">13&#160;</span>Tla nanmocualantiyahque ica se tlahtoli, ximotlapohpoluican. Ijcon quen Cristo omechtlapohpoluiloc, no ijcon xicchihuacan namehhuan. 
<span class="verse" id="CL3_14">14&#160;</span>Ocachi de inin, ximotlasohtlacan se huan oc seya huan ijcon xicsematican ipan namotlanehnehuilis. 
<span class="verse" id="CL3_15">15&#160;</span>Xinemican cuali huan ahmo tlen mamechmohsihui tehuan Dios. Yeh in ic omechnotzaloc in Dios xiyecan san se namotlanehnehuilis. Huan nochipa ximotlasohcamatican. </div>
<div class='p'>
<span class="verse" id="CL3_16">16&#160;</span>Xiquehuacan ipan namoyolo nochin tetlanahuatil in Cristo. Ximonenextilican huan ximoyolchicahuacan se huan oc seya ica nochin tlamatilistli den Dios. Huan xicuihcuicacan salmos huan tiocuihcuicalisten. Ijcon ximotlasohcamatican ica in Dios ipan namoyolo. 
<span class="verse" id="CL3_17">17&#160;</span>Ica nochin tlen nanquichihuasque huan nochin tlen nanquihtosque mamechyequitalo Totecohtzin Jesús. Ijcon mamechteixmatiltican in Dios Tohueyitahtzin ica tlen omechmochihuililoc Yehhuatzin Jesús. </div>
<div class='s'>Quen manemican in tlaneltocanimen </div>
<div class='p'>
<span class="verse" id="CL3_18">18&#160;</span>Sihuatzitzin, ximotemacacan inmajco namotlacau, quen mamochihua in tlaneltocani ica Totecohtzin. 
<span class="verse" id="CL3_19">19&#160;</span>Tlacatzitzin, xiquintlasohtlacan namosihuau huan ahmo ximocualantican inuan. 
<span class="verse" id="CL3_20">20&#160;</span>Conemen, xictlacamatican namotata ica nochin, huan ijcon tepactiya in Totecohtzin. 
<span class="verse" id="CL3_21">21&#160;</span>Tetatahtzitzin, ahmo xiquincualantican namopiluan. Ahmo mamoyolmohsihuican. 
<span class="verse" id="CL3_22">22&#160;</span>Tlaquehualten, ica nochin tlen quihtos, xitetlacamatican aquin temajco nancaten nican tlalticpac. Huan ahmo san ihcuac mechitztiyesque, nantequiutiyesque cuali, in tlahmo noyojqui ihcuac namosel xitequitican quen nantemahuestilisque in Dios. 
<span class="verse" id="CL3_23">23&#160;</span>Nochipa matequitican quen nantequiutiyanihque temajco in Totecohtzin huan ahmo san imajco in tlacatl. 
<span class="verse" id="CL3_24">24&#160;</span>Xicchihuacan cuenta huan nanquiselisque in tlen mechiluilotoc in Totecohtzin. Huan namehhuan nantepalehuiyahque in Cristo, huan tlamelajcan nancaten temajco Yehhuatzin. 
<span class="verse" id="CL3_25">25&#160;</span>In aquin quichihua in ahmo cuali quitlanis in ahmo cuali tlatlantli ica tlen quichiutoc. Huan Dios ahmo mochihuas cuenta ica se huan oc seya, quen inquisca.  </div>
<div class='psalmlabel' id='CL4_0'> 4</div>
<div class='p'>
<span class="verse" id="CL4_1">1&#160;</span>Namehhuan patrones xiquinchihuilican in tlen cuali huan xiquintlasohtlacan namotlaquehualuan. Xiquilnamiquican noyojqui quen nantenanquilisque ica tlen onanquichiuque teixpa Namotecohtzin aquin ilohuac neluicac. </div>
<div class='p'>
<span class="verse" id="CL4_2">2&#160;</span>Ahmo xiquilcahuacan ic nanmoyolmachtihtiyesque huan mostli xitetlasohcamatican in Dios. 
<span class="verse" id="CL4_3">3&#160;</span>Ximoyolmachtican noyojqui ica tehhuanten, quen Totecohtzin matechiluican canin tiquinnonotzasque in yancuic itlahtoltzin ica in Cristo. Ic inon tequitl onechtzajque. 
<span class="verse" id="CL4_4">4&#160;</span>Mateyequixmatican in aquin nechcaquisque. Maniquinilui tlamelajcan quen nicpiya tlen niquinnextilis. </div>
<div class='p'>
<span class="verse" id="CL4_5">5&#160;</span>Xicchihuacan nochin tlen cuali huan ijcon ahmo mamechcocolican in aquin ahmo quineltocahque. Huan ahmo xictlasohchihuacan in tonali. 
<span class="verse" id="CL4_6">6&#160;</span>Nochipa maye cualtzin in tlen nanquihtosque huan molui xiyecan ixtlamatcamen. Huan ijcon nanquimautiyesque quen nanquicuepilisque in aquin mechtlahtlanis ica namotlanehnehuilis. </div>
<div class='s'>Ic tlixnahuatiya </div>
<div class='p'>
<span class="verse" id="CL4_7">7&#160;</span>Totlasohicniu Tíquico in aquin nochipa notepalehuihcau huan tepalehuihtoc in Totecohtzin noyojqui. Huan mechiluis in Tíquico nochin tlen nechpanotoc. 
<span class="verse" id="CL4_8">8&#160;</span>Ic inon nictitlani ica namehhuan, mamechilui quen ticaten huan mamechyolchicahua. 
<span class="verse" id="CL4_9">9&#160;</span>Ihuan yas in cuali totlasohicniu Onésimo, in aquin se de namehhuan. Mechnonotzasque nochin tlen panotica nican. </div>
<div class='p'>
<span class="verse" id="CL4_10">10&#160;</span>Aristarco nohuan ca telpiloya huan mechtlahpalohua. Huan noyojqui mechtlahpalohua in Marcos, iprimo in Bernabé. Yinanquimatihque tlen nanquichihuasque tla yas mechitas in Marcos. Xicselican cuali. 
<span class="verse" id="CL4_11">11&#160;</span>Noyojqui mechtlahpalohua in Jesús Justo. San inin ome tlaneltocanimen ipan in judeahtecos aquin tequiutoque nohuan quen tiquinnextilisque ica tetlatequiutilistzin in Dios. Huan nipactoc ica yehhuan. 
<span class="verse" id="CL4_12">12&#160;</span>Mechtlahpalohua Epafras, aquin noyojqui tepalehuihtoc in Cristo, huan se namochantlacau. Yehhua nochipa moyolmachtiya ica namehhuan, quen xiyecan tlamelajcan huan ximotemactihtocan ic nanquichihuasque tlen monequis in Dios. 
<span class="verse" id="CL4_13">13&#160;</span>Huan nehhuatl Pablo nicchipahua quen Epafras omechilnamic ihcuac moyolmachtiya, huan ojcon noyojqui quinilnamiqui in aquin caten ipan in altepemen Laodicea huan Hierápolis. 
<span class="verse" id="CL4_14">14&#160;</span>Mechtlahpalohuahque noyojqui in Demas huan Lucas, yehhua in tepahtiyani tlasohtli. </div>
<div class='p'>
<span class="verse" id="CL4_15">15&#160;</span>Xiquintlahpalocan in tocnihuan aquin caten Laodicea. Huan xictlahpalocan in Ninfas huan itiotlayehualoltzin tlen mosentlaliya ichan. 
<span class="verse" id="CL4_16">16&#160;</span>Queman yonanquipouque inin amatl, xictitlanican ipan in itiotlayehualoltzin nepa Laodicea. 
<span class="verse" id="CL4_17">17&#160;</span>Xiquiluican in Arquipo: “Xicchihua yec motequiu quen Totecohtzin mitzmacatoque inon tequitl ic titepalehuis.” </div>
<div class='p'>
<span class="verse" id="CL4_18">18&#160;</span>Nehhua Pablo ica noman namechtlahcuiluiya san ic namechtlahpalohua. Ihcuac nanmoyolmachtisque xiquilnamiquican quen nitzactoc. Huan Dios mamechtiochihualo. Ijcon mayeto.</div><div class="footnote">
<hr />
</div>
</div></body></html>
