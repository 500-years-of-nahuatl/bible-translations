<!DOCTYPE html>
<html xmlns="http://www.w3.org/1999/xhtml" xmlns:epub="http://www.idpf.org/2007/ops" lang="nhi" dir="ltr">
<head>
<meta charset="UTF-8" />
<link rel="stylesheet" href="epub.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width, height=device-height"/>
<title>In Yancuic Tlahtolsintilil 1 TIMOTEO 1</title>
</head>
<body dir='ltr'>
<ul class='tnav'>
<li><a href='index.xhtml'>1 TIMOTEO</a></li>
</ul><ul class='tnav'><li><a href='1TI.xhtml#T11_0'>1</a></li>
<li><a href='1TI.xhtml#T12_0'>2</a></li>
<li><a href='1TI.xhtml#T13_0'>3</a></li>
<li><a href='1TI.xhtml#T14_0'>4</a></li>
<li><a href='1TI.xhtml#T15_0'>5</a></li>
<li><a href='1TI.xhtml#T16_0'>6</a></li>
</ul>

<div class='main' id='T10_0'>

<div class='mt2'>Niachtoh amatlahcuilol in teotlatitlantli Pablo tlen oquihcuiluilih in </div>
<div class='mt'>Timoteo  </div>
<div class='psalmlabel' id='T11_0'> 1</div>
<div class='s'>Pablo ictlahpaloua in Timoteo </div>
<div class='p'>

<span class="verse" id="T11_1">1&#160;</span>Neh Pablo, itlatitlancau Cristo Jesús, ica itlahtol Dios in toTemaquixtihcatzin, uan Cristo Jesús naquin inauac itpiah in tonichialis. </div>
<div class='m'>
<span class="verse" id="T11_2">2&#160;</span>Inmitzontlahcuiluilia touatzin, Timoteo, naquin tonpoui quemeh milauac tonnoconeu itich in tlaniltoquilistli. In toTahtzin Dios uan toTecotzin Cristo Jesús mamitzonpialican tetlasohitalistli, teicnoitalistli, uan ninseuilitzin mai mouantzin. </div>
<div class='s'>Pablo icnauatia in Timoteo maquintlacaualti in tlacahcayauanih </div>
<div class='p'>
<span class="verse" id="T11_3">3&#160;</span>Ocsipa inmitzontlatlautia quen onmitzontlatlautih ihcuac ononeu Macedonia: xonmocaua ompa Éfeso, inniqui ixquimontlacaualti siquin amo matlamachtican ica ocse octlamantli tlamachtilistli. </div>
<div class='m'>
<span class="verse" id="T11_4">4&#160;</span>Uan amo maquincactinimican tlanonotzten tlen ictenonotzah queh oisquiah itlah milauac, noso tlanonotzten tlen amo icpiah inyacatlamilis ica in toyauehcautahuan. Nonqueh tlanonotzten cualicah ixnamictli uan amo tlamatlanih mamoscalti nitiquitzin Dios, pues non itiquitzin Dios moscaltia ica in tlaniltoquilistli. </div>
<div class='p'>
<span class="verse" id="T11_5">5&#160;</span>Ohcon onmitzonnauatih ixconchiua nic inniqui itich in tlaniltocanih mayoli se tetlasohtlalis. Uan non tetlasohtlalis maualeua itich se inyolo chipauac, itich se intlalnamiquilis chipauac, uan itich se tlaniltoquilis tlen milauac. </div>
<div class='m'>
<span class="verse" id="T11_6">6&#160;</span>Itich nochi non omihcuanihqueh siquin, uan omopahsolohqueh itich tlahtolixnamiquilis tlen san nencah. </div>
<div class='m'>
<span class="verse" id="T11_7">7&#160;</span>Icniquih isqueh uehueyi tlamachtihqueh ica nitlanauatil Moisés, uan yeh tlamilauca amo tzocotzin cahsicamatih tlen ictenonotzah, dion tlen yehuan ica yolchicaualis ictenextiliah. </div>
<div class='p'>
<span class="verse" id="T11_8">8&#160;</span>Tlamilauca, itmatoqueh nic nitlanauatil Moisés yeh cuali, tlaqueh sequicui quemeh icnamiqui. </div>
<div class='m'>
<span class="verse" id="T11_9">9&#160;</span>Itmatoqueh nic Dios amo octlalih in tlanauatil ipampa aquihqueh icchiuah tlen cuali, tla yeh octlalih ipampa naquin amo tlatlacamatinih uan in teixnamiquinih, ipampa naquin amo ictemouah Dios uan in tlahtlacouanih, ipampa naquin amo ictlepanitah Dios, uan amotlen ictlepanitah, ipampa naquin icmictiah ninpapan noso nimaman, uan naquin temictanih, </div>
<div class='m'>
<span class="verse" id="T11_10">10&#160;</span>ipampa naquin pitzotic axtinimih ica nintlalnacayo, ipampa in tlacameh tlen mocalaquiah iuan nintlacaicniuan, ipampa naquin quimichtiquih tocniuan uan quinnamacah, ipampa naquin istlacatinih, ipampa naquin quicuih nitoocaatzin Dios ihcuac motencauah uan yeh amo icchiuah, uan ipampa nochi tlen quixnamiqui in tlen yec tlamachtilistli </div>
<div class='m'>
<span class="verse" id="T11_11">11&#160;</span>tlen ualeua itich in mouistic tlahtol de Dios tlen cualica temaquixtilistli. Yehuatzin in Dios tlateochiualpaquini onechonnauatih mantlamachti ica nin tlamachtilistli. </div>
<div class='s'>Pablo motlasohcamati ipampa in teicnoitalis tlen Cristo oquipix inauac </div>
<div class='p'>
<span class="verse" id="T11_12">12&#160;</span>Inmotlasohcamati inauactzinco naquin onechonmactih chicaualistli, yen toTecotzin Cristo Jesús, nic masqui amo oncatca intlatlacamatini, in toTecotzin onechonitac quemeh intlatlacamatini uan onechontlalih itich nitiquitzin. </div>
<div class='m'>
<span class="verse" id="T11_13">13&#160;</span>Ohcon ocmochiuilih masqui neh achtoh pitzotic onteneuaya nitoocaatzin, tlensaso onquinchiuilaya in tlaniltocanih, uan mic tlensa amo cuali onquihiluaya. Masqui ohcon oncatca, onechonicnoitac, pues amo onmatia tlenoh onchiuaya, uan ayamo ontlaniltocaya inauactzinco. </div>
<div class='m'>
<span class="verse" id="T11_14">14&#160;</span>Niteicnoitalitzin in toTecotzin tlailiuis omomiquiltih notich, iuan in tlaniltoquilistli uan tetlasohtlalistli tlen catqui inauactzinco Cristo Jesús. </div>
<div class='p'>
<span class="verse" id="T11_15">15&#160;</span>Nicancah tlahtol milauac uan icnamiqui nochtin macsilican: Cristo Jesús oualmouicac itich in tlalticpactli oquinmaquixtico in tlahtlacouanih. Uan nehua intlapanauihtoc ocachi ueyi intlahtlacouani. </div>
<div class='m'>
<span class="verse" id="T11_16">16&#160;</span>Masqui ohcon onechonicnoitac, uan ohcon notich achtoh ocontenextilih Cristo Jesús quen tepacahyouia. Ohcon omochiuilih nic oquinic notich maquitacan nitepacahyouilis naquin ictlalisqueh nintlaniltoquilis inauactzinco uan ohcon icpiasqueh yolilistli ica in sintitl nochipa. </div>
<div class='m'>
<span class="verse" id="T11_17">17&#160;</span>Yehuatzin Dios ica in sintitl nochipa ueyitiquiuahqui, amo queman momiquilia uan amo uili secmotilia, san Yehuatzin Dios, [uan icmomachitia nochi], Yehuatzin maconsili uehcapantlalilis uan tetlacachiualis ica in sintitl nochipa. Amén. </div>
<div class='p'>
<span class="verse" id="T11_18">18&#160;</span>Timoteo, noconeu itich in tlaniltoquilistli, tlen inmitzonnauatia yaui iuan tlen ica niteyacanalis in Espíritu yomitzonmatiltihqueh in tlaniltocanih ohcon itconchiuas. Inmitzontlatlautia, ica xonmochicaua itich nitiquitzin in toTecotzin quemeh se soldado mochicaua tlatlanis. </div>
<div class='m'>
<span class="verse" id="T11_19">19&#160;</span>Ixconpixto yec motlaniltoquilis, uan amo mai itlah tlen mamitzonteilui itich motlalnamic. Siquin ocsihsimatqueh icpiasqueh se intlalnamic chipauac, uan ohcon omihtlacohqueh itich in tlaniltoquilis. </div>
<div class='m'>
<span class="verse" id="T11_20">20&#160;</span>Ohcon occhiuqueh in Himeneo uan Alejandro. Yehuan yonquintemactih imac in Satanás, ohcon matlasalocan nic amo icnamiqui pitzotic macteneuacan nitoocaatzin Dios.  </div>
<div class='psalmlabel' id='T12_0'> 2</div>
<div class='s'>Quenih icnamiqui icmonochilisqueh Dios </div>
<div class='p'>
<span class="verse" id="T12_1">1&#160;</span>Tlen ocachi simi innamechontlatlautia, xonmotlatlautican inauactzinco Dios ipampa nochi in tlalticpactlacameh, ixcomonochilican Dios, ixcontlahtlanican uan xonmotlasohcamatican por yehuan. </div>
<div class='m'>
<span class="verse" id="T12_2">2&#160;</span>Xonmotlatlautican uan xonmotlasohcamatican por in cuahcual tiquiuahqueh uan por nochtin tlen cateh itich se tiquiuahcayotl, para matchanchiuacan ica seuilistli uan cuali matican, uan ohcon amo mai tlatzacuil ittlacamatisqueh Dios uan itchipaucachanchiuasqueh quen icnamiqui. </div>
<div class='m'>
<span class="verse" id="T12_3">3&#160;</span>Ihcuac ohcon itmotlatlautiah inauactzinco, non cuali uan icuilita in Dios toTemaquixtihcatzin, </div>
<div class='m'>
<span class="verse" id="T12_4">4&#160;</span>pues Yehuatzin comoniquiltia maican tlamaquixtilten nochi in tlacameh, uan maquixmatican in tlen milauac. </div>
<div class='m'>
<span class="verse" id="T12_5">5&#160;</span>San se Dios metzticah, uan san se naquin quinsechiua in tlacameh iuantzin Dios, Yehuatzin yen Jesucristo naquin omochiutzinoco tlacatl, </div>
<div class='m'>
<span class="verse" id="T12_6">6&#160;</span>uan omotemactihtzinoh contlaxtlauas nintemaquixtilis nochtin. Nochi non omotematiltih ihcuac oehcoc in tonal. </div>
<div class='m'>
<span class="verse" id="T12_7">7&#160;</span>Dios onechtlalih mantlanonotztinimi non tlahtol uan mani inteotlatitlantli, uan mantemachti in tlaniltoquilis uan in tlen milauac innauac naquin amo judíos; intoua tlen milauac [inauactzinco Cristo] uan amo nistlacatoc. </div>
<div class='p'>
<span class="verse" id="T12_8">8&#160;</span>Ica non inniqui nouiyan campa monichicouah uan icmonochiliah Dios, in tlacameh maquimahcocuican ninmauan ica se inyolo chipauac, uan amo maican itich tlauel dion itich itlah ixnamictli. </div>
<div class='m'>
<span class="verse" id="T12_9">9&#160;</span>Sannoiuqui inniqui, in siuameh mamoyectlaquentican, uan san cuali uan quen icnamiqui; amo mamotzonilpican sa panolis, amo mamocuahcualchiuacan ica oro, perlas, dion tilmahtli tlen patioh. </div>
<div class='m'>
<span class="verse" id="T12_10">10&#160;</span>Yehyeh ocachi cuali mamotlaquentican ica tlen cuali chiualistli. Ohcon moniqui macchiuacan in siuameh aquihqueh ictlacachiuah Dios. </div>
<div class='m'>
<span class="verse" id="T12_11">11&#160;</span>Uan in siuameh, ihcuac tlasalohtoqueh uan iccactoqueh in teotlamachtilistli, moniqui san masintlacactocan uan mactlepancaquican. </div>
<div class='m'>
<span class="verse" id="T12_12">12&#160;</span>Amo incauilia in siuatl matlamachti dion matlanauati itich in tlacatl, yeh san masintlacacto, </div>
<div class='m'>
<span class="verse" id="T12_13">13&#160;</span>pues Yehuatzin achtoh oquichiu in Adán, uan satepan, yen Eva. </div>
<div class='m'>
<span class="verse" id="T12_14">14&#160;</span>Uan Adán amo yehua naquin occahcayauqueh, tlamo yen siuatl. Uan quen occahcayauqueh, ouitz itich in tlahtlacol. </div>
<div class='m'>
<span class="verse" id="T12_15">15&#160;</span>Masqui ohcon, in siuatl isqui tlamaquixtil quen quintlalticpacnextis iconeuan, tla icpixtos tlaniltoquilistli, tetlasohtlalistli uan mosicantlalihtos den tlahtlacol, uan tla yec nitlalnamiquilis.  </div>
<div class='psalmlabel' id='T13_0'> 3</div>
<div class='s'>Quenih icnamiqui isqui ninchiualis nintepixcauan in tlaniltocanih </div>
<div class='p'>
<span class="verse" id="T13_1">1&#160;</span>Nin tlahtol milauac: tlaqueh acah icyoltilana isqui intepixcau in tlaniltocanih, se cuali tiquitl icniqui. </div>
<div class='m'>
<span class="verse" id="T13_2">2&#160;</span>Ica non moniqui naquin intepixcau in tlaniltocanih amo macpia itlah tlen uilis quixteneuilisqueh. San se isiuau macpia. Macmati mamotzacuili, mamoyecyolui itich tlen icchiua, maninimi yec para ictlepanitasqueh, maquinyecsili in cahcalaquinih, mai cuali tlamachtani; </div>
<div class='m'>
<span class="verse" id="T13_3">3&#160;</span>amo mai tlauanqui, amo motiuani, [amo mactlasohtla ictlanis tomin san queyasaso,] yehyeh mai cuali conetl, matepacahyoui, uan amo maxihxicuinti icmoaxcatis nochi. </div>
<div class='m'>
<span class="verse" id="T13_4">4&#160;</span>Maquinyecyacana nichanehcauan, uan maquimixpitlani niconeuan mactlacamatican uan mactlepanitacan. </div>
<div class='m'>
<span class="verse" id="T13_5">5&#160;</span>Pues tla yeh amo icmati quenih quinyacanas nichanehcauan, ¿quenih uilis quinyacanas in tlaniltocanih iaxcatzitzin Dios? </div>
<div class='m'>
<span class="verse" id="T13_6">6&#160;</span>Se tlayacanqui amo mai se naquin yaquin opeu tlaniltoca, pues tla ohcon uilis mouehcapanniquis quemeh in amocuali, uan sannoiuqui quemeh yeh, Dios ictlatzacuiltis. </div>
<div class='m'>
<span class="verse" id="T13_7">7&#160;</span>Sannoiuqui moniqui mactlepanitacan naquin amo tlaniltocah, ohcon para amo maquihihtocan uan amo mauitzi imac in amocuali. </div>
<div class='s'>Quenih icnamiqui isqui ninchiualis naquin icpiah in tiquitl de tlamatlaninih </div>
<div class='p'>
<span class="verse" id="T13_8">8&#160;</span>Sannoiuqui ohcon naquin icpiah in tiquitl de tlamatlaninih moniqui mai yec ninchiualis uan ohcon maquintlepanitacan, amo mamotlahtolpapatlacan, amo maican tlauanqueh, uan amo mactlasohtlacan ictlanisqueh tomin san queyasaso. </div>
<div class='m'>
<span class="verse" id="T13_9">9&#160;</span>Moniqui yec mamotlatzitzquilihtocan itich in tlahtol tlen cualica temaquixtilistli tlen Dios otechonmatiltih, uan ninninimilis mai chipauac. </div>
<div class='m'>
<span class="verse" id="T13_10">10&#160;</span>Achtoh maquimitacan quenih ninimih uan tiquitih, uan tla amo cah itlah tlen uilis quimixteneuilisqueh, maquinmactican in tiquitl de tlamatlaninih. </div>
<div class='m'>
<span class="verse" id="T13_11">11&#160;</span>Nisiuau in tlamatlanini<a href='#FN1' epub:type='noteref' class='noteref'>*</a> noiuqui moniqui mai yec nichiualis uan noiuqui ohcon mactlepanitacan, amo mai tepahpantani, macmati motzacuilis, uan itich nochi ipal mauili masemoyolchicaua. </div>
<div class='m'>
<span class="verse" id="T13_12">12&#160;</span>In tlamatlanini macpia san se isiuau; niconeuan uan nichanehcauan maquinyecyacana uan maquinyecpia. </div>
<div class='m'>
<span class="verse" id="T13_13">13&#160;</span>Pues naquin cuali tiquiti quemeh tlamatlanini simi icmotlanilia teyequitalis, uan momiquiltia niyolchicaualis tlen ica tlanonotzas de nitlaniltoquilis tlen icpia inauactzinco Cristo Jesús. </div>
<div class='s'>In tlahtol tlen cualica temaquixtilistli tlen Dios otechonmatiltih </div>
<div class='p'>
<span class="verse" id="T13_14">14&#160;</span>Timoteo, innictoc nias inmitzonitatiu sanniman, pero achtoh inmitzonihcuiluilia nochi nin, </div>
<div class='m'>
<span class="verse" id="T13_15">15&#160;</span>pues, tlaqueh oc inuehcaua inmitzontatiu, ya itconmatis quenih moniqui isqui mochiualis innauac naquin pouih ichantzin Dios, yehuan yen tlaniltocanih inauactzinco Yehuatzin naquin meuiltihticah, naquin icchicautoqueh uan icpaleuihtoqueh in tlen milauac. </div>
<div class='m'>
<span class="verse" id="T13_16">16&#160;</span>Tlamilauca yec itmatih nic in tlahtol tlen cualica temaquixtilistli tlen Dios otechonmatiltih ueyicatetzauitl: </div>
<div class='q'>Yehuatzin omochiutzinoh tlalticpactlacatl uan omoteixmatiltih tonauac; </div>
<div class='q'>in Espíritu ocontenextilih nic nin tlacatzin chipaucatzintli, </div>
<div class='q'>oquitaqueh in iluicactlatitlanten, </div>
<div class='q'>octematiltihqueh de Yehuatzin innauac naquin amo judíos, </div>
<div class='q'>otlaniltocaqueh inauactzinco itich nochi in tlalticpactli, </div>
<div class='q'>uan Dios ocomosililih itich nimouisticachantzin.  </div>
<div class='psalmlabel' id='T14_0'> 4</div>
<div class='s'>Itich niyacatlamiyan in tonalmeh siquin moxilosqueh uan acmo tlaniltocasqueh </div>
<div class='p'>
<span class="verse" id="T14_1">1&#160;</span>Tlen quemah ixconmati, in Espíritu Santo yec techmatiltihtoc nic ihcuac ya ehcos niyacatlamilis in tonalmeh siquin moxilosqueh uan acmo tlaniltocasqueh. Quintlacamatisqueh amocuali ehecameh tlacahcayauanih uan nintlamachtilis. </div>
<div class='m'>
<span class="verse" id="T14_2">2&#160;</span>Non tlamachtilis ehcos ica tlacameh tlen ome inxayac uan istlacatinih, naquin itich ninyolihtic acmo pitzotic icmatih tla tlahtlacouah. </div>
<div class='m'>
<span class="verse" id="T14_3">3&#160;</span>Nonqueh tlacahcayauanih acmo tecauasqueh masemonamicti, uan tlanauatisqueh acmo masequicua siqui pantli tlacual tlen Dios ocontlalih matcuacan ica tetlasohcamatilis inauactzinco, tehuan naquin ittlaniltocah uan yotquixmatqueh in tlen milauac. </div>
<div class='m'>
<span class="verse" id="T14_4">4&#160;</span>Pues nochi tlen Dios oconchiu yeh cuali, uan amo cah itlah tlacual tlen amo uilis sequicuas tla semotlasohcamati inauactzinco, </div>
<div class='m'>
<span class="verse" id="T14_5">5&#160;</span>uan nochi mochiua tlateochiual ica Dios itlahtoltzin uan ica in totetlasohcamatilis inauactzinco Yehuatzin. </div>
<div class='s'>Naquin cuali itiquitcau Jesucristo </div>
<div class='p'>
<span class="verse" id="T14_6">6&#160;</span>Tla nochi nin itquimonnextilia in tocniuan tlaniltocanih, tonisqui cuali tonitiquitcatzin Cristo Jesús, uan tonyolis ica in tlahtol de tlaniltoquilis uan ica in yec tlamachtilistli tlen itcontlacamatiuitz touatzin. </div>
<div class='m'>
<span class="verse" id="T14_7">7&#160;</span>Amo ixquimonsili nonqueh tlanonotzten tlen ictenonotzah queh oisquiah itlah milauac uan tepihpinautih, tlen amo icnamiqui dion sequincaquis. Touatzin xonmotemacti itcontlacamatis Dios. </div>
<div class='m'>
<span class="verse" id="T14_8">8&#160;</span>Naquin motemactia icchicaua nitlalnacayo, non icmatlani tipitzin; pero naquin motemactia ictlacamatis Dios, itich nochi tlatlani, pues icsilis tlen Dios omoyectencautzinoh itich nin yolilistli uan itich nocse yolilistli tlen uitz. </div>
<div class='m'>
<span class="verse" id="T14_9">9&#160;</span>Nin tlahtol milauac, uan icnamiqui nochtin macsilican. </div>
<div class='m'>
<span class="verse" id="T14_10">10&#160;</span>Tlamilauca, tla ittiquitih chicauac uan itmotiquitiltiah, ohcon itchiuah yeh nic itpiah intonichialis inauactzinco Dios naquin meuiltihticah, naquin inTemaquixtihcau nochtin tlacameh, uan ocachi innauac in tlaniltocanih. </div>
<div class='p'>
<span class="verse" id="T14_11">11&#160;</span>Yeh non xontlanauati uan ixquimonmachti. </div>
<div class='m'>
<span class="verse" id="T14_12">12&#160;</span>Amacah maquihto amotlen mopatiu nic oc tontelpocatl. Yehyeh motlahtol, moninimilis, motetlasohtlalis, [quen tonmotemaca inauac Dios,] motlaniltoquilis uan moyolchipaualis maican yec, uan ohcon nocsiquin tlaniltocanih macniquican icniuilisqueh nochi non. </div>
<div class='m'>
<span class="verse" id="T14_13">13&#160;</span>Axan quen oc nican nicah uan ayamo nahsi, touatzin oncan ic xonmocaua itquimonamapouilis in Teotlahtolamatl, itquimonyoleuas uan itquimonmachtis. </div>
<div class='m'>
<span class="verse" id="T14_14">14&#160;</span>Nochipa ixconcui non uililistli tlen Dios omitzonmactih ihcuac nintlayacancauan in tlaniltocanih mopan oquintlalihqueh ninmauan uan omitzonmatiltihqueh tlen in Espíritu Santo oquimiluih. </div>
<div class='p'>
<span class="verse" id="T14_15">15&#160;</span>Xonmotemaca itconchiuas tlen yonmitzoniluih, uan ohcon ixconchiuto, ohcon nochtin quitasqueh quen tonmoscaltihtiu itich nitiquiu in toTecotzin. </div>
<div class='m'>
<span class="verse" id="T14_16">16&#160;</span>Monohmah cuali ixcontlatlatzto mochiualis uan tlen itcontemachtia; uan amo ixconcaua de ohcon itconchiuas. Tla ohcon itconchiua, tonmomaquixtis in touatzin uan aquihqueh mitzoncaquih.  </div>
<div class='psalmlabel' id='T15_0'> 5</div>
<div class='s'>Quenih moniqui semouicas iuan tlen ya uehcautzitzin </div>
<div class='p'>
<span class="verse" id="T15_1">1&#160;</span>Amo ixquimonahua naquin ya tetahtzitzin, yeh ixquimonnahnauati quemeh mopapantzin. Tlen oc telpocameh ixquimonita quemeh mocniuantzitzin. </div>
<div class='m'>
<span class="verse" id="T15_2">2&#160;</span>Uan naquin ya tenantzitzin ixquimonnotza quemeh momamantzin; uan in ichpocameh ixquimonita quemeh mocniuantzitzin, ica nochi yolchipaualistli. </div>
<div class='s'>In siuameh tlaniltocanih tlen yotlauicalmiqueh </div>
<div class='p'>
<span class="verse" id="T15_3">3&#160;</span>Ixquimonmatlani in siuameh tlen yotlauicalmiqueh tlen milauac sa insel yomocauqueh. </div>
<div class='m'>
<span class="verse" id="T15_4">4&#160;</span>Tlen quemah, tla se siuatl yotlauicalmic uan quinpia iconeuan noso ixuiuan, niconeuan uan nixuiuan yehuan achtoh macmonextilican maquimicnomatican ninchanehcauan, uan maquinmatlanican ica tetlasohtlalistli, pues yehuan oquinyolitihqueh. Yeh non tlen cuali uan yeh non tlen comopactilia Dios. </div>
<div class='m'>
<span class="verse" id="T15_5">5&#160;</span>Naquin milauac icnosiuatl, uan sa isel omocau, inauactzinco Dios moyolchicaua. Tlahcah uan youac amo iccaua icmonochilia Dios uan motlatlautia inauactzinco. </div>
<div class='m'>
<span class="verse" id="T15_6">6&#160;</span>Pero tla se naquin yotlauicalmic motemactia auilninimis, masqui oc yoltoc, yeh yomic. </div>
<div class='m'>
<span class="verse" id="T15_7">7&#160;</span>Ixquimonnauati nochi non para amo mai itlah tlen uilis quimixteneuilisqueh, </div>
<div class='m'>
<span class="verse" id="T15_8">8&#160;</span>pues tlaqueh acah amo motiquipachoua inpampa tlen oc quen quimita, uan ocachi inpampa nichanehcauan, quixnamiqui in tlaniltoquilis, uan ocachi amo cuali icchiutoc uan amo se naquin amo tlaniltoca. </div>
<div class='p'>
<span class="verse" id="T15_9">9&#160;</span>Ixquimonihcuilo in siuameh tlen yotlauicalmiqueh maquintiquipanocan in tlaniltocanih, sayeh naquin yopanoqueh ocachi de yeyi poual xiuitl uan amo otlacapapatlaqueh. </div>
<div class='m'>
<span class="verse" id="T15_10">10&#160;</span>Noiuqui moniqui maquimixmatocan ica tlen cuali chiualistli; nic oquinyequiscaltih niconeuan, nic oquinyecsilih in cahcalaquinih, nic oquinxopahpacac niaxcatzitzin Yehuatzin, nic oquinpaleuih tlen tlahyouiah, uan omotemacac icchiuas cuali chiualistli. </div>
<div class='p'>
<span class="verse" id="T15_11">11&#160;</span>In siuameh tlen yotlauicalmiqueh uan oc chicauaqueh amo ixquimonihcuilo, pues ihcuac quinyacana tlen icmachiliah, moxilouah iccauah tlen omoyectencauqueh inauactzinco Cristo, uan ocsipa icniquih monamictisqueh. </div>
<div class='m'>
<span class="verse" id="T15_12">12&#160;</span>Uan ohcon motlahtlacolmemeltiah nic amo occhiuqueh tlen achtoh omoyectencauqueh.<a href='#FN2' epub:type='noteref' class='noteref'>*</a> </div>
<div class='m'>
<span class="verse" id="T15_13">13&#160;</span>Uan noiuqui mocuipah tlatziuqueh, techan cahcalactinimih. Uan amo san mocuipah tlatziuqueh, noiuqui teihihtouah uan san ahacten, uan tlahtohtinimih ica tlen amo intiquiu. </div>
<div class='m'>
<span class="verse" id="T15_14">14&#160;</span>Ica non inniqui in siuameh tlen yotlauicalmiqueh uan oc chicauaqueh mamonamictican, matlascaltican, maquitacan nincalihtic, uan ohcon aquihqueh techcocoliah amo uilis inca tlahtosqueh. </div>
<div class='m'>
<span class="verse" id="T15_15">15&#160;</span>Tlamilauca, siquin siuameh tlen yotlauicalmiqueh yomihcuanihqueh yoccauqueh in tlaniltoquilis uan yaueh icuitlapan Satanás. </div>
<div class='p'>
<span class="verse" id="T15_16">16&#160;</span>Tlaqueh acah, [tlacatl noso] siuatl tlaniltocani, quinpiah ichanehcauan siuameh tlen yotlauicalmiqueh, maquimita uan maquintiquipano. Ohcon amo mochiuas se tlamemel innauac in tlaniltocanih. Uan ohcon in tlaniltocanih uilis quinmatlanisqueh in siuameh tlen yotlauicalmiqueh uan milauac yomocauqueh insel. </div>
<div class='s'>Tlen moniqui icchiuasqueh in tlaniltocanih inauac ninteyacancauan </div>
<div class='p'>
<span class="verse" id="T15_17">17&#160;</span>In tlayacanqueh naquin cuali quinyacanah in tlaniltocanih, maquintlacachiuacan ica opa ocachi intlaxtlauil, uan ohcon macchiuacan ocachi innauac naquin chicauac tiquitih tlanonotzah nitlahtoltzin Dios uan tlamachtiah, </div>
<div class='m'>
<span class="verse" id="T15_18">18&#160;</span>pues in Teotlahtolamatl quihtoua: “Amo ittlalilis itenbosal in cuapoueh ihcuac tlacuechohtoc.”<a href='#FN3' epub:type='noteref' class='noteref'>†</a> Noiuqui quihtoua: “In tiquitini icnamiqui icsilis nitlaxtlauil.” </div>
<div class='p'>
<span class="verse" id="T15_19">19&#160;</span>Amo ixconcaqui naquin icteiluia se intlayacancau in tlaniltocanih tla amo cateh ome noso yeyi naquin sanse intlahtol ohcon icteiluiah.<a href='#FN4' epub:type='noteref' class='noteref'>‡</a> </div>
<div class='m'>
<span class="verse" id="T15_20">20&#160;</span>Pero nintlayacancauan in tlaniltocanih aquihqueh ualtlahtlacolchiutiueh, ixquimonchicaucanotza imixpan nochtin, ohcon nocsiquin icmonextilisqueh tlamouilisqueh. </div>
<div class='m'>
<span class="verse" id="T15_21">21&#160;</span>Inmitzontlatlautia ica nitoocaatzin Dios uan ica nitoocaatzin Cristo Jesús uan imixpan in iluicactlatitlanten tlapihpinten, ixconchiua nochi tlen yonmitzonnauatih, amo ica techicoitalis uan amacah ixconixmouili. </div>
<div class='m'>
<span class="verse" id="T15_22">22&#160;</span>Ixconyecyolui, amo sanniman ixquimontlali momauan ipan acah para tlayacanqui, para amo tonteuantis itich tetlahtlacol. Touatzin xoni tonyolchipauac. </div>
<div class='p'>
<span class="verse" id="T15_23">23&#160;</span>Nic mitzoncocoua moihti uan iccah tonmococohtoc, amo ixcononi san atl, yeh ixcononi tzocotzin vino. </div>
<div class='p'>
<span class="verse" id="T15_24">24&#160;</span>Siquin tlacameh nintlahtlacol sanniman monextia masqui ayamo acah quintlatlata, pero ocsiquin nintlahtlacol hasta satepan monextia. </div>
<div class='m'>
<span class="verse" id="T15_25">25&#160;</span>Sannoiuqui, tlen cuali chiualistli niman monextia; uan tlen amo, amo uilis isqui nochipa tlatlatiuyan.  </div>
<div class='psalmlabel' id='T16_0'> 6</div>
<div class='s'>Quenih icnamiqui isqui ninchiualis in tlaniltocanih naquin teaxcameh queh esclavos </div>
<div class='p'>
<span class="verse" id="T16_1">1&#160;</span>Nochtin aquihqueh teaxcameh queh esclavos, cuali maquinyequitacan nintecouan. Ohcon naquin amo tlaniltocah amo uilis pitzotic icteneuasqueh nitoocaatzin Dios uan nitlamachtilis. </div>
<div class='m'>
<span class="verse" id="T16_2">2&#160;</span>Naquin icpia iteco tlaniltocani, amo maquihto amo ictlepanitas nic icniu tlaniltocani. Yehyeh mactiquitili ocachi cuali, pues ictiquitilihtoc se icniu tlaniltocani uan tlasohtli. Yeh non ixcontemachti, uan yeh non xontenauati. </div>
<div class='s'>Mic ittlanih ihcuac ittiquitiliah Dios tla itpaquih ica tlen ya itpiah </div>
<div class='p'>
<span class="verse" id="T16_3">3&#160;</span>Siquin tlamachtiah ica ocse tlamachtilistli, tlen amo motzitzquia iuan niyectlamachtilis in toTecotzin, dion motzitzquia iuan in tlahtol tlen cualica temaquixtilistli tlen technextilia quenih ittemosqueh Dios. </div>
<div class='m'>
<span class="verse" id="T16_4">4&#160;</span>Naquin ohcon icchiua yeh xoxoh moueyiniquini. Quintoneua tla amo motlahtolixnamiquisqueh ica tlenoh ictosniquih siquin tlahtolten, uan non tlahtolixnamiquilistli cualeualtia nixicolitalistli, ixnamictli, pitzotic teteneualis, acmo moyolchicauah inauac nocsiquin, </div>
<div class='m'>
<span class="verse" id="T16_5">5&#160;</span>sannoiuqui cualeualtia tlahtolixnamiquilis tlen amo queman yacatlami, quemeh icchiuah naquin nintlalnamiquilis yoihtlacau uan amo quixmatih in tlen milauac. Yehuan tlamachtiah niohtectzin Dios sayeh nic icniquih ica motomintisqueh. [Xonmihcuani de innauac.] </div>
<div class='m'>
<span class="verse" id="T16_6">6&#160;</span>Tlamilauca, mic ittlanih ihcuac ittiquitiliah Dios, tla itpaquih ica tlen ya itpiah, </div>
<div class='m'>
<span class="verse" id="T16_7">7&#160;</span>pues amitlah otcualicaqueh nican tlalticpactli, uan amitlah uilis ituicasqueh. </div>
<div class='m'>
<span class="verse" id="T16_8">8&#160;</span>Ica non, tla ya itpiah tlen ic ittlacuasqueh uan tlen ic itmotlaquentisqueh, matpaquican ica non. </div>
<div class='m'>
<span class="verse" id="T16_9">9&#160;</span>Pero naquin icniquih motomintisqueh amo moyolxicouah ihcuac quinyoltilana in tomin, yehyeh molpiah uan uitzih itich tleyasa xoxoh tlaniquilis tlen quimihtlacoua, uan ica nochi non mahsic mihtlacouah uan cahsih ninpoliuilis. </div>
<div class='m'>
<span class="verse" id="T16_10">10&#160;</span>Pues in tomintlasohtlalistli yeh quemeh se niluatl campa yoli nochi tlensa tlen amo cuali. Siquin tlen oquecolitaqueh motomintisqueh occauqueh in tlaniltoquilis, uan ocalaqueh itich tlahyouilis uan mic toneualis. </div>
<div class='s'>Xonmochicaua itconpaquilismacas Dios </div>
<div class='p'>
<span class="verse" id="T16_11">11&#160;</span>Tlen quemah, touatzin Timoteo, naquin toniaxca Dios, ixconcholouili nochi non. Ixcontemo tonyecninimis, tontlatlacamatis inauac Dios, tontlaniltocas, tontetlasohtlas, tontepacahyouis, tonteyequitas. </div>
<div class='m'>
<span class="verse" id="T16_12">12&#160;</span>Quemeh se soldado mochicaua tlatlanis, touatzin sannoiuqui xonmochicaua itich in tlaniltoquilis. Ixconmoaxcati in yolilistli tlen ica in sintitl nochipa, para non omitzonnotz Dios. Uan ica non, imixpan miqueh tocniuan ica cualtzin tlahtol otcontematiltih nic tontlaniltoca. </div>
<div class='m'>
<span class="verse" id="T16_13">13&#160;</span>Iixpan Dios, naquin icyolitihtoc nochi tlen cah, uan iixpan Cristo Jesús, naquin octeixpantih in tlen milauac inauac in Poncio Pilato, inmitzontiquitia, </div>
<div class='m'>
<span class="verse" id="T16_14">14&#160;</span>ixcontlacamati yec nochi in tlamachtilistli ica yolchipaualistli, uan amo mai itlah tlen uilis mitzonixteneuilisqueh. Ohcon ixconchiuto hasta ihcuac ualmouicas in toTecotzin Jesucristo, </div>
<div class='m'>
<span class="verse" id="T16_15">15&#160;</span>naquin Dios cualtitlanis ihcuac maahsi in tonal. Yehuatzin Dios tlateochiualpaquini, uan san Yehuatzin chicaucatzintli. Yehuatzin inueyiTlayacancau in cuahcualtiquiuahqueh, uan san Yehuatzin inTeco in cuahcual tetecomeh. </div>
<div class='m'>
<span class="verse" id="T16_16">16&#160;</span>Yehuatzin san yehua naquin ayic momiquilia, naquin metzticah campa tlanespan campa amacah uili ahsi, naquin dion se tlalticpactlacatl yoquitac uan dion amo uilis quitas. Yehuatzin macmosilili in tetlacachiualis uan in ueyitiquiuahcayotl ica in sintitl nochipa. Amén. </div>
<div class='p'>
<span class="verse" id="T16_17">17&#160;</span>Naquin tominehqueh axan itich nin tlalticpactli, ixquimonnauati amo mamoueyiniquican, dion amo ipal nintomin matlachixtocan, tlamilauca amo icmatih max nochipa icpixtosqueh. Ocachi cuali mamoyolchicautocan inauactzinco Dios naquin meuiltihticah, uan naquin nochi techmomactilia mic tlen ica matpaquican. </div>
<div class='m'>
<span class="verse" id="T16_18">18&#160;</span>Ixquimonnauati macchiuacan tlen cuali, uan ohcon quen icpiah mic tomin, ohcon macpiacan mic cuali chiualistli, amo maquimixcoco uan amo matetlatzotzocatilican ica tlen ictetlaocoliah. </div>
<div class='m'>
<span class="verse" id="T16_19">19&#160;</span>Uan ohcon ica ninqueh chiualisten icmonichicouilisqueh tlen mic tlen ayic icpolos ipatiu itich in yolilistli tlen uitz, uan icmoaxcatisqueh in yolilistli tlen milauac. </div>
<div class='s'>Pablo ictlaminahnauatia in Timoteo </div>
<div class='p'>
<span class="verse" id="T16_20">20&#160;</span>Notlasohicniu Timoteo, ixconchiua cuali in tiquitl tlen omitzonmactihqueh. Xonmihcuani amo xoncalaqui itich tlahtolixnamiquilistli tlen quixnamiqui Dios uan sannencah, uan amo ixconyeccaqui in tlanonotz tlen ictoocaayotiah mach cuali tlaixmatilistli uan yeh amo milauac. </div>
<div class='m'>
<span class="verse" id="T16_21">21&#160;</span>Siquin naquin ocniltocaqueh non tlamachtilistli, occauqueh in tlaniltoquilis. </div>
<div class='p'>Nitetlasohitalitzin Dios mai mouantzin. [Amén.]</div><div class="footnote">
<hr />
<aside epub:type='footnote' id="FN1"><p class="f"><a class="notebackref" href="#T13_11"><span class="notemark">*</span> 3:11</a>
 <span class="ft">noso “In siuameh tlen tlamatlaninih”</span></p></aside>
<aside epub:type='footnote' id="FN2"><p class="f"><a class="notebackref" href="#T15_12"><span class="notemark">*</span> 5:12</a>
 <span class="ft">In siuameh tlen yotlauicalmiqueh, tlen in tlaniltocanih quintiquipanouah, moyectencauah acmo monamictisqueh uan ic mocauah quinmatlanisqueh uan quinyolchicauasqueh in tlaniltocanih. Tla ictiquipanouah se siuatl tlen yotlauicalmic uan oc chicauac uan satepan ocsipa icniqui monamictis, moyolcuipa iccaua tlen omotencauca, uan ica non tlahtlacolchiua.</span></p></aside>
<aside epub:type='footnote' id="FN3"><p class="f"><a class="notebackref" href="#T15_18"><span class="notemark">†</span> 5:18</a>
 <span class="ft">Dt. 25:4</span></p></aside>
<aside epub:type='footnote' id="FN4"><p class="f"><a class="notebackref" href="#T15_19"><span class="notemark">‡</span> 5:19</a>
 <span class="ft">Dt. 17:6</span></p></aside>

<hr />
</div>
</div></body></html>
