<!DOCTYPE html>
<html xmlns="http://www.w3.org/1999/xhtml" xmlns:epub="http://www.idpf.org/2007/ops" lang="nhw" dir="ltr">
<head>
<meta charset="UTF-8" />
<link rel="stylesheet" href="epub.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width, height=device-height"/>
<title>Icamanal toteco; Santa Bíblia RUT 1</title>
</head>
<body dir='ltr'>
<ul class='tnav'>
<li><a href='index.xhtml'>RUT</a></li>
</ul><ul class='tnav'><li><a href='RUT.xhtml#RT1_0'>1</a></li>
<li><a href='RUT.xhtml#RT2_0'>2</a></li>
<li><a href='RUT.xhtml#RT3_0'>3</a></li>
<li><a href='RUT.xhtml#RT4_0'>4</a></li>
</ul>

<div class='main' id='RT0_0'>

<div class='mt'>Rut  </div>
<div class='psalmlabel' id='RT1_0'> 1</div>
<div class='s'>Se israelita familia yajqui tlali Moab </div>
<div class='p'>

<span class="verse" id="RT1_1">1&#160;</span>Ipan nopa tonali quema jueces tlanahuatiyayaj ipan tlali Israel, oncac se hueyi mayantli ipan nochi nopa tlalme. Huan itztoya se tlacatl catli itoca Elimelec catli ejqui ipan altepetl Belén [1:1 Belén nojquiya itoca Efrata.] ipan tlali Judá. Huan pampa eliyaya chicahuac nopa mayantli Elimelec quisqui ialtepe huan yajqui itztoti se quesqui tonali ipan tlali Moab. Huan ihuaya yajqui isihua huan iniome telpocahua. 
<span class="verse" id="RT1_2">2&#160;</span>Isihua itoca eliyaya Noemí, huan ome inintelpocahua inintoca eliyaya Mahlón huan Quelión. 
<span class="verse" id="RT1_3">3&#160;</span>Huan quema noja itztoyaj nopona ipan tlali Moab, mijqui Elimelec huan mocajqui iseltzi Noemí ica ome itelpocahua. 
<span class="verse" id="RT1_4">4&#160;</span>Huan amo huejcajqui mosihuajtijque nopa telpocame ininhuaya ome ichpocame tlen tlali Moab. Se ichpocatl itoca Orfa huan seyoc Rut. Pero quema panotoya se majtlactli xihuitl para itztoya nopona, 
<span class="verse" id="RT1_5">5&#160;</span>nojquiya mijque nopa telpocame Mahlón huan Quelión. Huajca mocajqui iseltzi nopa sihuatl Noemí, niyon ihuehue, niyon iconehua. </div>
<div class='s'>Rut yajqui ihuaya Noemí hasta Belén </div>
<div class='p'>
<span class="verse" id="RT1_6-7">6-7&#160;</span>Huan se tonal ipan tlali Moab Noemí quicajqui se camanali para TOTECO sempa quintlasojtlatoya imasehualhua ipan tlali Judá campa quisque huan quinmacatoya se pixquistli catli yejyectzi. Huajca Noemí mocualtlali para mocuepas ipan tlali Judá huan quistejqui ininhuaya ome iyexhua. 
<span class="verse" id="RT1_8">8&#160;</span>Pero ipan ojtli Noemí moyolcuepqui huan quinilhui: </div>
<div class='p'>―Más cuali sempa xiyaca amochajchaj campa amonanahua. Ma TOTECO anmechtlaxtlahui pampa cuali anitztoyaj ica notelpocahua huan ica na nojquiya. 
<span class="verse" id="RT1_9">9&#160;</span>Huan ma anmechcahuili sempa ximonamictica huan xiitztoca ica paquilistli. </div>
<div class='p'>Huajca Noemí quintzoponi huan quinnahuatijtejqui Rut huan Orfa, pero inijuanti pejque chocaj, 
<span class="verse" id="RT1_10">10&#160;</span>huan quiilhuijque: </div>
<div class='p'>―¡Tijnequij tiyase mohuaya campa momasehualhua! </div>
<div class='p'>
<span class="verse" id="RT1_11">11&#160;</span>Pero Noemí quinilhui: </div>
<div class='p'>―¡Amo hueli anyase, noconehua! Monequi sempa xiyaca amotlal. San tlapic anyase nohuaya. Ayacmo niquinpiyas más coneme para huelis mosihuajtise amohuaya quen timomajtoque. 
<span class="verse" id="RT1_12">12&#160;</span>Nimechilhuía, ximocuepaca. Ya ninanatzi para sempa nimonamictis. Huan masque sempa nimonamictisquía ni tlayohua huan niquinpiyasquía más coneme, 
<span class="verse" id="RT1_13">13&#160;</span>amo huelis anmochiyase ma motlajtlamica para mosihuajtise amohuaya. ¡Amo, noconehua! ¡Amo quej nopa! Nijpiya se tequipacholi catli más hueyi que amojuanti pampa yaya TOTECO nechtlaijiyohuiltijtoc. </div>
<div class='p'>
<span class="verse" id="RT1_14">14&#160;</span>Huan sempa pejque chocaj. Teipa Orfa quitzoponi iyexna huan quinahuatijtejqui, pero Rut mocajqui ihuaya. 
<span class="verse" id="RT1_15">15&#160;</span>Huajca Noemí quiilhui: </div>
<div class='p'>―Xiquita, mohues ya mocuepqui itlal campa imasehualhua huan itlaixcopincayohua. Xiya ihuaya. </div>
<div class='p'>
<span class="verse" id="RT1_16">16&#160;</span>Pero Rut quinanquili: </div>
<div class='p'>―¡Amo techilhui para ma nimitzcajtehua huan ma timoiyocatlalica! Campa tiyas, na nojquiya niyas. Campa tiitztos, nopona nimocahuas na. Momasehualhua elise nomasehualhua, huan moTeco Dios elis noTeco. 
<span class="verse" id="RT1_17">17&#160;</span>Campa ta timiquis, nojquiya nopona nimiquis na huan nopona nijnequi ma nechtlalpachoca. Ma TOTECO hueyi nechtlatzacuilti sintla moseltzi nimitzcahuas. Niitztos mohuaya hasta miquilistli techiyocatlalis. </div>
<div class='p'>
<span class="verse" id="RT1_18">18&#160;</span>Huan quema Noemí quiitac para Rut nelía quinequiyaya ihuaya yas, ayacmo tleno quiilhui. 
<span class="verse" id="RT1_19">19&#160;</span>Huan quej nopa, nopa ome quitoquilijque nopa ojtli hasta ajsitoj altepetl Belén. Huan quema calajque nopona, nochi Belén ehuani san quinsentlachilijque huan quiijtohuayayaj: </div>
<div class='p'>―¿Amo ya ne Noemí? </div>
<div class='p'>
<span class="verse" id="RT1_20">20&#160;</span>Pero Noemí quinnanquiliyaya: </div>
<div class='p'>―Ayacmo techtocaxtica niNoemí. (Noemí quiijtosnequi ‘paquilistli’.) Ama techtocaxtica Mara. (Mara quiijtosnequi catli ‘chichic’.) Pampa Toteco Catli Quipiya Nochi Chicahualistli nechmacatoc miyac tequipacholi. 
<span class="verse" id="RT1_21">21&#160;</span>Quema niquistejqui nochi nijpiyayaya pero ama nimocuepa san ica nomax. Huajca amo techtocaxtica Noemí pampa TOTECO Catli Quipiya Nochi Chicahualistli huelis quipantijtoc catli amo cuali ipan na huan nechtlaijiyohuiltijtoc. </div>
<div class='p'>
<span class="verse" id="RT1_22">22&#160;</span>Huajca quej nopa Noemí huan iyex Rut catli ejqui tlali Moab quicajtejque Moab huan mocuepque altepetl Belén. Huan ajsitoj quema pejtoyaj quipixcaj cebada.  </div>
<div class='psalmlabel' id='RT2_0'> 2</div>
<div class='s'>Rut tequitqui ipan imil Booz </div>
<div class='p'>
<span class="verse" id="RT2_1">1&#160;</span>Huan itztoya ipan Belén se tominpixquetl catli itoca Booz catli eliyaya iteiximatca Elimelec catli elqui ihuehue Noemí. 
<span class="verse" id="RT2_2">2&#160;</span>Huan se tonal Rut quiilhui iyexna Noemí: </div>
<div class='p'>―Techcahua ma niyas ipan se mili. Huelis se acajya nechtlasojtlas huan nechcahuilis niyas inintepotzco inijuanti catli pixcatinemij para nijpejpentiyas catli tepehui. </div>
<div class='p'>Huan iyexna quiilhui: </div>
<div class='p'>―Cualtitoc, nocone, xiya. </div>
<div class='p'>
<span class="verse" id="RT2_3">3&#160;</span>Huajca Rut yajqui ipan se mili huan quisentilijtiyajqui catli quitepejtiyohuiyayaj nopa pixcani. Huan quimatqui para nopa mili eliyaya iaxca Booz iteiximatca Elimelec catli ya mictoya. 
<span class="verse" id="RT2_4">4&#160;</span>Huan nopa tonal Booz quisqui Belén, huan ajsito imila huan quintlajpalo nopa pixcani: </div>
<div class='p'>―¡Ma TOTECO itzto amohuaya! </div>
<div class='p'>Huan quiilhuijque: </div>
<div class='p'>―¡Ma TOTECO mitztiochihua! </div>
<div class='p'>
<span class="verse" id="RT2_5">5&#160;</span>Huan teipa Booz quitlatzintoquili nopa tlacatl catli quinyacanayaya nopa pixcani: </div>
<div class='p'>―¿Ajqueya iteiximatca ne ichpocatl? </div>
<div class='p'>
<span class="verse" id="RT2_6">6&#160;</span>Huan nopa tlacatl quiijto: </div>
<div class='p'>―Yaya nopa tlali Moab ejquetl catli hualajqui ihuaya Noemí. 
<span class="verse" id="RT2_7">7&#160;</span>Nechtlajtlani ma nijcahuili ma yas inintepotzco pixcani quipejpentiyas catli tepehui. Tequipanojtoc nochi ijnaloc huan hasta ama. Amo mosiyajquetztoc niyon se quentzi. </div>
<div class='p'>
<span class="verse" id="RT2_8">8&#160;</span>Huajca Booz yajqui huan quiilhuito Rut: </div>
<div class='p'>―Nocone, amo xiya xijpejpenati ipan seyoc mili. Ximocahua nica ica nosihua tequipanojcahua. 
<span class="verse" id="RT2_9">9&#160;</span>Xijtlachili campa pixcaj huan teipa xiquintoquili campa tequititij. Niquinnahuatijtoc notequipanojcahua ma amo mitzcuatotonica. Quema tiamiquis, xiya campa nopa comitl huan xiquiji atl catli notequipanojcahua quiquixtijtoque. </div>
<div class='p'>
<span class="verse" id="RT2_10">10&#160;</span>Huan Rut motlancuaquetzqui iixpa huan mohuijtzonqui hasta tlalchi para quitlascamatis ica cuali huan quiilhui Booz: </div>
<div class='p'>―¿Quenicatza huelis nelhueyi moyolo nohuaya huan techtlasojtlatoc huan na niseyoc tlali ejquetl? </div>
<div class='p'>
<span class="verse" id="RT2_11">11&#160;</span>Huan Booz quinanquili: </div>
<div class='p'>―Nijcactoc nochi catli cuali tijchihuilijtoc moyexna hasta quema mijqui mohuehue. Nojquiya nijmati tiquincajtejqui motatahua huan motlal campa titlacatqui para tihualas tiitztoqui tohuaya masque amo techiximati. 
<span class="verse" id="RT2_12">12&#160;</span>¡Ma TOTECO mitztlaxtlahui! ¡Ma mitzpalehui TOTECO Dios catli toTeco tiisraelitame huan catli ipan timotemachijtoc huan ma mitztlaxtlahui ica nochi catli tijchijtoc! </div>
<div class='p'>
<span class="verse" id="RT2_13">13&#160;</span>Huan Rut quinanquili: </div>
<div class='p'>―Tlascamati. Nelía cuali moyolo nohuaya, huan mocamanal nechyolchicajtoc pampa technojnotztoc ica tlaicnelili. Techpalehuijtoc masque amo monequi. Na niyon amo niitztoc se motequipanojca. </div>
<div class='p'>
<span class="verse" id="RT2_14">14&#160;</span>Huan teipa quema ajsic hora para tlacuase, Booz quinotzqui Rut huan quiilhui: </div>
<div class='p'>―Nica xihuala, xitlacuaqui tohuaya. Eltoc pantzi huan xijxoloni ipan ni vinagre catli tlasencahuali. </div>
<div class='p'>Huan Rut mosehui ihuaya itequipanojcahua huan Booz quimacac cebada tlahuatzali. Huan Rut tlacuajqui hasta ixhuic, huan noja mocajqui tlacualistli catli quimacatoya. 
<span class="verse" id="RT2_15">15&#160;</span>Huan teipa moquetzqui para sempa tequititi. Huan quema Rut quistoya, Booz quinnahuati itequipanojcahua: </div>
<div class='p'>―Xijcahuaca ma quicui nojquiya campa montonijtoc, huan amo tleno xiquilhuica. 
<span class="verse" id="RT2_16">16&#160;</span>Nojquiya xijtepehuaca sequin xinachtli para ma quipejpena. ¡Amo aqui ma quiajhua! </div>
<div class='p'>
<span class="verse" id="RT2_17">17&#160;</span>Huan Rut quisentili iyol cebada hasta tlayohuixqui. Huan quioxqui huan quitamachijqui huan panoc 6 cuartillos tlen cebada 
<span class="verse" id="RT2_18">18&#160;</span>Huan quihuicac nopa cebada huan mocuepqui ipan altepetl. Huan quinextili iyexna catli quisentilijtoya, huan nojquiya Rut quimacac Noemí nopa tlacualistli catli mocajqui tlajco tona. </div>
<div class='p'>
<span class="verse" id="RT2_19">19&#160;</span>Huan iyexna quitlatzintoquili: </div>
<div class='p'>―¿Canque titequitqui ama? ¿Ajqueya iaxca campa tijsentili nelmiyac cebada? ¡Ma Toteco quitiochihua yaya catli quej ni mitzpalehuijtoc! </div>
<div class='p'>Huan Rut quipohuili iyexna ihuaya ajqueya tequitiyaya. Quiijto: </div>
<div class='p'>―Nopa tlacatl catli ihuaya nitequitiyaya itoca Booz. </div>
<div class='p'>
<span class="verse" id="RT2_20">20&#160;</span>Huan Noemí quiilhui: </div>
<div class='p'>―¡Ma TOTECO quitiochihua! TOTECO noja techtlasojtla catli mictoque tohuehuejhua. Nopa tlacatl Booz, yaya se toteiximatca catli nechca, huan yeca quitocarohua para quicohuas totlal huan techmocuitlahuis quen onca tlanahuatili. </div>
<div class='p'>
<span class="verse" id="RT2_21">21&#160;</span>Huan Rut noja quiilhui Noemí: </div>
<div class='p'>―Nojquiya nechilhui noja ma nitequititi ininhuaya itequipanojcahua hasta tlamis pixquistli. </div>
<div class='p'>
<span class="verse" id="RT2_22">22&#160;</span>Huan Noemí quinanquili iyex: </div>
<div class='p'>―Nocone, xijchihua catli Booz quiijtohua huan ximocahua ininhuaya isihua tequipanojcahua, pampa huelis mitzpanos se tlamantli amo cuali ipan seyoc mili. </div>
<div class='p'>
<span class="verse" id="RT2_23">23&#160;</span>Yeca Rut noja quisentilijtinenqui ihuaya itequipanojcahua Booz hasta quema tlanque quipixcaj cebada huan teipa hasta tlanque quipixcaj trigo. Huan noja mocahuayaya ipan iyexna ichaj.  </div>
<div class='psalmlabel' id='RT3_0'> 3</div>
<div class='s'>Rut quipanti ihuehue </div>
<div class='p'>
<span class="verse" id="RT3_1">1&#160;</span>Teipa se tonal Noemí quiilhui Rut: </div>
<div class='p'>―¡Nocone, techtlacaquili! Monequi nimitztemolis mohuehue para tipaquis huan sempa tijpiyas mochaj. 
<span class="verse" id="RT3_2">2&#160;</span>¿Tiquelnamiqui nopa tlacatl Booz campa titequitiyaya ininhuaya isihua tequipanojcahua? Ama ni yohuali yaya yas imila quiyejyectiti cebada. 
<span class="verse" id="RT3_3">3&#160;</span>Huajca xijchihua catli nimitzilhuis. Ximalti huan ximoajhuiyali huan ximoquenti moyoyo catli achi cuali. Huan xiya xiquitati Booz ipan imila, pero amo xijcahua ma mitziximati hasta quema ya tlanqui tlacuas. 
<span class="verse" id="RT3_4">4&#160;</span>Huan xiquita canque moteca. Huan quema ya cochtos, xiya huan xiquijcuini itlaque iicxitla huan nopona ximoteca. Quej nopa tijtlajtlanis ma mitzmocuitlahuis quen quiijtohua tlanahuatili. Huan teipa yaya mitzilhuis catli monequi tijchihuas. </div>
<div class='p'>
<span class="verse" id="RT3_5">5&#160;</span>Huan Rut quiilhui Noemí: </div>
<div class='p'>―Nijchihuas nochi catli techilhuijtoc. </div>
<div class='p'>
<span class="verse" id="RT3_6">6&#160;</span>Huajca teipa Rut yajqui mila huan quichijqui nochi catli iyexna quiilhuijtoya. 
<span class="verse" id="RT3_7">7&#160;</span>Huan Booz tlanqui tlacua huan paquiyaya. Teipa yajqui motecato para cochis nechca campa quimontonojtoyaj iyol cebada. Huan teipa ica yolic Rut hualajqui huan quiijcuinili itlaque huan nopona iicxitla motejqui. 
<span class="verse" id="RT3_8">8&#160;</span>Huan nechca tlajco yohual, Booz isatihuetzqui, huan quema mocuepqui, momacac cuenta para se sihuatl motectoya iicxitla. Huajca yaya quiijto: </div>
<div class='p'>
<span class="verse" id="RT3_9">9&#160;</span>―¿Ajqueya ta? </div>
<div class='p'>Huan Rut quiilhui: </div>
<div class='p'>―Na niRut. Ta tinoteiximatca catli nechca huan mitztocarohua ta para tijcohuas totlal huan timonamictis ica na quen quiijtohua tlanahuatili. </div>
<div class='p'>Huan Booz quinanquili: </div>
<div class='p'>
<span class="verse" id="RT3_10">10&#160;</span>―¡Ma TOTECO mitztiochihua! Más tijnextijtoc tlatlepanitacayotl ica iteiximatcahua mohuehue ama huan amo quej tijchijqui quema tihualajqui ihuaya moyexna. Pampa tihueltosquía tijtemojtosquía se catli más telpocatl, masque catli teicneltzi, o catli tominpiya. Pero amo ya nopa catli tijchijqui. 
<span class="verse" id="RT3_11">11&#160;</span>Huajca amo ximajmahui, Rut. Nochi quimatij se ticuali sihuatl, huan yeca nijchihuas catli techtlajtlanía. 
<span class="verse" id="RT3_12">12&#160;</span>Melahuac na se nimoteiximatca catli nechca catli quinamiqui mosihuajtis mohuaya, pero itztoc seyoc tlacatl catli moteiximatca catli más nechca. 
<span class="verse" id="RT3_13">13&#160;</span>Huajca ni yohuali ximocahua nica. Huan sintla mostla nopa seyoc tlacatl quinequis quicohuas motlal huan monamictis mohuaya, cuali pampa yaya moteiximatca catli más nechca. Pero sintla amo quinequi, nijtestigojquetza TOTECO para na nijchihuas. Huajca ama, xicochi hasta tlanesis. </div>
<div class='p'>
<span class="verse" id="RT3_14">14&#160;</span>Huajca Rut cochqui iicxitla Booz. Huan hualmostla mejqui quema noja tzintlatlayohuayaya huan amo aqui huelqui quiitac pampa Booz quiijtojtoya monequi amo aqui quimatis para hualajtoya se sihuatl nopona campa imil. 
<span class="verse" id="RT3_15">15&#160;</span>Huan Booz quiilhui: </div>
<div class='p'>―Ximoquixtili catli ica timopanpictoc huan xijsohua nica. </div>
<div class='p'>Huajca Rut moquixtili catli ica mopiquiyaya, huan Booz quitemili chicuase tlatamachihuali tlen iyol cebada. Teipa quipalehui quimamaltis huan Rut sempa yajqui campa altepetl. 
<span class="verse" id="RT3_16">16&#160;</span>Huan quema Rut ajsito ichaj, iyexna pejqui quitlatzintoquilía: </div>
<div class='p'>―¿Quenicatza elqui, nocone? </div>
<div class='p'>Huan Rut quipohuili nochi catli Booz quichijtoya huan quiilhuijtoya. 
<span class="verse" id="RT3_17">17&#160;</span>Huan nojquiya quiijto: </div>
<div class='p'>―Nechmacac ni chicuase tlatamachihuali tlen iyol cebada. Nechilhui amo cuali ma nimocuepas mochaj huan amo tleno nijhualicas. </div>
<div class='p'>
<span class="verse" id="RT3_18">18&#160;</span>Huajca Noemí quiijto: </div>
<div class='p'>―Ama, nocone, xijchiya hasta tijmatis tlaque panos. Booz amo mosiyajquetzas ama hasta quisencahuas ni tlamantli.  </div>
<div class='psalmlabel' id='RT4_0'> 4</div>
<div class='s'>Booz mosihuajti ihuaya Rut </div>
<div class='p'>
<span class="verse" id="RT4_1">1&#160;</span>Teipa Booz yajqui mosehuito nechca hueyi puerta ipan nopa tepamitl campa nochi quisaj huan calaquij pampa nopona momajtoyaj mosentilíaj tlacame. Teipa Booz quiitac huala iteiximatca catli quiilhuijtoya Rut para más quipixqui tlanahuatili quimocuitlahuis. Huajca Booz quinotzqui: </div>
<div class='p'>―Xihuala nica, ximosehuiqui. </div>
<div class='p'>Huan iteiximatca yajqui huan mosehui. 
<span class="verse" id="RT4_2">2&#160;</span>Huan Booz quinnotzqui majtlactli huehue tlacame catli tlayacanayayaj ipan nopa altepetl huan nojquiya quinilhui ma mosehuica ihuaya pampa quej nopa momatque quisencahuase se camanali ipan nopa tonali. Huan quema mosehuijtoyaj, 
<span class="verse" id="RT4_3">3&#160;</span>Booz quiilhui iteiximatca: </div>
<div class='p'>―Tiquiximati Noemí catli mocueptoc tlen tlali Moab. Yaya quinemaca nopa tlali catli eliyaya iaxca toteiximatca Elimelec. 
<span class="verse" id="RT4_4">4&#160;</span>Nijnequi xijmati pampa huelis tijnequis tijcohuas. Huan sintla tijnequi tijcohuas, xiquijto ama iniixpa ni huehue tlacame catli mosehuíaj nica para nochi quimatise. Pampa ta tiiteiximatca catli más nechca huan yeca achtihui tijpiya tlanahuatili para tijcohuilis itlal sintla tijnequi. Pero sintla amo tijnequi tijcohuas, techilhui ama, pampa teipa na nechtocarohua para huelis nijcohuas. </div>
<div class='p'>Huan iteiximatca tlananquili huan quiilhui Booz: </div>
<div class='p'>―Nijnequi nijcohuas. </div>
<div class='p'>
<span class="verse" id="RT4_5">5&#160;</span>Huajca Booz quiilhui: </div>
<div class='p'>―Nojquiya xiquelnamiqui sintla tijcohuas nopa tlali, monequi timocuilis Rut, nopa cahualtzi catli huala tlali Moab. Quej nopa ne tlali noja mocahuas ica itoca nopa mijcatzi huan quema anquipiyase se conetl, quihuicas itoca nopa mijcatzi huan quiselis itlal. </div>
<div class='p'>
<span class="verse" id="RT4_6">6&#160;</span>Huan quema iteiximatca quicajqui ni tlamantli, tlananquili: </div>
<div class='p'>―Sintla quej nopa, amo huelis nijcohuas niyon amo hueli nimocuilis Rut para nosihua, pampa monequisquía niquinquixtilisquía catli elis iniaxca nonelconehua para niquincahuilis coneme catli tlacatise. Pero sintla ta tijnequi tijcohuas, nimitzpanoltilía nopa tlanahuatili para xijcohua. </div>
<div class='p'>
<span class="verse" id="RT4_7">7&#160;</span>Ipan nopa tonali ipan tlali Israel momajtoyaj quema se quinemacayaya se tlali o se quimacayaya seyoc tlanahuatili para quicohuas se tlali, huajca nopa tlanemacaquetl moquixtiliyaya se itecac huan quimacayaya ne seyoc. Huan yeca, 
<span class="verse" id="RT4_8">8&#160;</span>iteiximatca Booz moquixtili itecac huan quimactili Booz, huan quiilhui: </div>
<div class='p'>―Ta xijcohua nopa tlali. </div>
<div class='p'>
<span class="verse" id="RT4_9">9&#160;</span>Huajca Booz quinilhui nopa tlayacanani huan nochi catli mosentilijtoyaj nopona: </div>
<div class='p'>―Ama nochi antestigos para nijcohuilía Noemí nopa tlali catli elqui iniaxca Elimelec, Quelión huan Mahlón. 
<span class="verse" id="RT4_10">10&#160;</span>Nojquiya antestigos para nimocuilía Rut catli huala tlali Moab para elis nosihua, yaya catli icahualtzi Mahlón. Quej nopa yaya hueli quipiyas se oquichpil catli quihuicas itoca ihuehue catli mijqui huan quiselis itlal nica. Ama antestigos. </div>
<div class='p'>
<span class="verse" id="RT4_11">11&#160;</span>Huan nopa huehue tlacame huan nochi catli nopona itztoyaj tlananquilijque: </div>
<div class='p'>―Quena, tojuanti titestigos. ¡TOTECO ma quichihuas nopa sihuatl catli calaquis ipan mochaj ma eli quen tohuejcapan nanahua Raquel huan Lea, pampa nochi tiisraelitame tihualajque tlen inijuanti! Huan ta xieli se hueyi tlacatl ipan altepetl Belén huan nochi ma camanaltica para mitztlepanitase. 
<span class="verse" id="RT4_12">12&#160;</span>TOTECO ma mitzmaca miyac moconehua ica nopa sihuatl para anquinpiyase miyac amoixhuihua quen quinpixqui Fares catli elqui icone Tamar huan Judá. </div>
<div class='p'>
<span class="verse" id="RT4_13">13&#160;</span>Huajca quej nopa elqui quema Booz mocuili Rut para elis isihua. Huan teipa Booz ihuaya mocajqui Rut, huan TOTECO quintiochijqui, huan Rut quitlacatilti se piloquichpiltzi. 
<span class="verse" id="RT4_14">14&#160;</span>Huan sihuame ipan nopa altepetl quiilhuiyayaj Noemí: </div>
<div class='p'>―¡Ma tijhueyichihuaca TOTECO pampa ama mitzmacatoc se moixhui para mitzmocuitlahuis! ¡Moixhui ma eli se hueyi tlacatl ipan tlali Israel! 
<span class="verse" id="RT4_15">15&#160;</span>Moyex Rut mitzicnelía huan mitzpalehuijtoc más huan amo quen miyac telpocame. Mitzmacatoc se moixhui catli mitzchicahualismacas huan mitzpalehuis quema ya tielis tinanatzi. </div>
<div class='p'>
<span class="verse" id="RT4_16">16&#160;</span>Huan Noemí quimocuitlahui nopa piloquichpiltzi ica paquilistli quen eliyaya icone. 
<span class="verse" id="RT4_17">17&#160;</span>Huan quema icalnechcahua Noemí quiitaque, quiijtohuayayaj: </div>
<div class='p'>―¡Tlacajtoc se icone Noemí! </div>
<div class='p'>Huan quitocaxtlalijque Obed. Huan Obed moscalti huan elqui itata Isaí huan ihueyi tata David. </div>
<div class='s'>Ihuejcapan tatahua David </div>
<div class='p'>
<span class="verse" id="RT4_18">18&#160;</span>Ya ni inintoca iteipan ixhuihua Fares catli itztoya huejcajya huan catli elqui ihuejcapan tata Booz. </div>
<div class='q'>Fares quipixqui icone itoca Hezrón, </div>
<div class='q'>
<span class="verse" id="RT4_19">19&#160;</span>huan teipa Hezrón quipixqui icone itoca Ram. </div>
<div class='q'>Ram moscalti huan quipixqui icone itoca Aminadab. </div>
<div class='q'>
<span class="verse" id="RT4_20">20&#160;</span>Teipa Aminadab moscalti huan quipixqui icone itoca Naasón. </div>
<div class='q'>
<span class="verse" id="RT4_21">21&#160;</span>Teipa Naasón quipixqui icone itoca Salmón. </div>
<div class='q'>Huan Salmón motlacachijqui huan quipixqui icone itoca Booz. </div>
<div class='q'>Huan Booz moscalti huan quipixqui nopa conetl itoca Obed. </div>
<div class='q'>
<span class="verse" id="RT4_22">22&#160;</span>Huan teipa Obed motlacachijqui huan quipixqui icone itoca Isaí. </div>
<div class='q'>Huan Isaí motlacachijqui huan quipixqui icone itoca David.</div><div class="footnote">
<hr />
</div>
</div></body></html>
