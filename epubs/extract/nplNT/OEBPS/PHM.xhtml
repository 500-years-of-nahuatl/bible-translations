<!DOCTYPE html>
<html xmlns="http://www.w3.org/1999/xhtml" xmlns:epub="http://www.idpf.org/2007/ops" lang="npl" dir="ltr">
<head>
<meta charset="UTF-8" />
<link rel="stylesheet" href="epub.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width, height=device-height"/>
<title>Itlajtol Totajtsi Dios Filemón 1</title>
</head>
<body dir='ltr'>
<ul class='tnav'>
<li><a href='index.xhtml'>Filemón</a></li>
</ul>
<div class='main' id='PM0_0'>

<div class='mt'>San Pablo kitlajkuililia Filemón  </div>
<div class='psalmlabel' id='PM1_0'> 1</div>
<div class='s'>Pablo kitlajkuililia Filemón </div>
<div class='p'>

<span class="verse" id="PM1_1">1&#160;</span>Ne Pablo nitsaktok por niktekitilia n Toteko Cristo Jesús. Ne iwan tokni Timoteo, timitsijkuililiah nin amatlajkuíloli te Filemón, tokni non satlawel timitstlasojtlah, ken noiwa titekiti inawak Cristo kemi tejwah. 
<span class="verse" id="PM1_2">2&#160;</span>Noiwa tikintlajkuililiah nochteh akimeh moololoah mocha, noiwa tikontlajpaloah n tokni siwatl Apia, iwan tokni Arquipo akin mach mosotlawa iwa nochipa techpalewijtinemi itech nin tekitl. 
<span class="verse" id="PM1_3">3&#160;</span>Totajtsi Dios iwa n Toteko Cristo Jesús, manomechtiochiwakah iwa manomechmaka yolsewílistli. </div>
<div class='s'>Filemón kuali tetlasojtla iwa kuali tlaneltoka </div>
<div class='p'>
<span class="verse" id="PM1_4">4&#160;</span>Nochipa nimitsilnamiki ijkuak nimotiotsajtsilia, iwa nimotlasojkamati inawak Dios, 
<span class="verse" id="PM1_5">5&#160;</span>ken nechiliah te satlawel tikmati titetlasojtla iwa mitsitah kuali titlaneltoka inawak Toteko Cristo Jesús iwa tikintlasojtla nochteh akimeh iaxkawah Dios. 
<span class="verse" id="PM1_6">6&#160;</span>Niktlajtlanilia Totajtsi Dios nochteh akimeh yokineltokakeh Cristo por okitakeh motlaneltokalis, kuali makajsikamatikah n tlatiochiwálistli non Cristo Jesús techmaka. 
<span class="verse" id="PM1_7">7&#160;</span>Miak nipaki, ken titetlasojtla yika nimoyolchikawa, porke te notlasojiknitsi satlawel yotikinyolchika n tokniwah non kineltoka Cristo Jesús. </div>
<div class='s'>Pablo kitlatlaujtia n Filemón makitlapojpolwi n Onésimo </div>
<div class='p'>
<span class="verse" id="PM1_8">8&#160;</span>Yika, maya niweleti nimitsnawatis tlan tikchiwas, 
<span class="verse" id="PM1_9">9&#160;</span>okachi kuali nimitstlatlaujtia ika notlasojtlalis. Ne Pablo, ya nitetajtsi, iwa axa nitsaktok por oniktetlapowijtinemia itlajtol Cristo Jesús. 
<span class="verse" id="PM1_10">10&#160;</span>Nimitstlatlaujtia por Onésimo, akin yomochiwako nopiltsi ijkuak okineltokak Cristo Jesús, nika kan nitsaktok. </div>
<div class='p'>
<span class="verse" id="PM1_11">11&#160;</span>Itech oksikimeh tonatijmeh Onésimo okatka se motlanemak non amitla oweletia okichiwaya, pero axa kuali tekiti nonawak iwa te noiwa kuali weletis mitstekitilis. 
<span class="verse" id="PM1_12">12&#160;</span>Yika oksepa nimitsontitlanilia, xikseli kemi techseliskia ne nonewia. 
<span class="verse" id="PM1_13">13&#160;</span>Ne niknekiskia mamokawa nowa, para makichiwa n tekitl non te tikchiwaskia nika kan onechtsakeh por oniktetlapowijtinemia n kualitlájtoli. 
<span class="verse" id="PM1_14">14&#160;</span>Pero ne amo nikneki nikchiwas itla tlan te amo mitspaktia, ijkó tlan te techchiwilis, amo xikchiwa san por nimitsnawatia yej makisa itech moyolo. 
<span class="verse" id="PM1_15">15&#160;</span>Chamo Onésimo omitscholili kech tonati, iwa axa mawalmokopati mamokawa nochipa mowa, 
<span class="verse" id="PM1_16">16&#160;</span>pero axa ayakmó kemi motlanemak, yej kemi mokni non tiktlasojtla. Ne kuali niktlasojtla, pero te okachi xiktlasojtla, amo kemi se tlakatl de nin tlaltíkpaktli yej kemi se mokni non kineltoka n Toteko Jesús. </div>
<div class='p'>
<span class="verse" id="PM1_17">17&#160;</span>Ijkó kiné, tla milák techita kemi titekipanojkeh, xikyekseli n Onésimo kemi techseliskia ne nonewia. 
<span class="verse" id="PM1_18">18&#160;</span>Tla omitstokti itla amokuali, noso tla itla mitswikilia, ne nimitstlaxtlawilis. 
<span class="verse" id="PM1_19">19&#160;</span>Ne Pablo, nikijkuiloa nin amatlajkuíloli ika noma, para xikmati ne nimitstlaxtlawilis, maya noiwa weletiskia nimitsilnamiktiskia te noiwa techwikilia, asta moalma. 
<span class="verse" id="PM1_20">20&#160;</span>Ijkó kiné nokni, kemi tikneltokah Toteko Cristo Jesús, nimitstlatlaujtia techonchiwili tlan nimitsontlajtlanilijtok, techyolchikawa kemi tiiknimeh inawak Cristo. </div>
<div class='p'>
<span class="verse" id="PM1_21">21&#160;</span>Nimitstlajkuililia porke nimitsixmatok titetlakitak, iwa kuali nikmatok te tikchiwas okachi de tlan nimitstlajtlanilia. 
<span class="verse" id="PM1_22">22&#160;</span>Noiwa nimitstlatlaujtia techmajmanili kan nimokalotis ompa mocha, porke nikneltoka nik Dios kikakis nomotiotsajtsilis iwa nechkawilis maniwia manomechitati. </div>
<div class='s'>Pablo momakawa </div>
<div class='p'>
<span class="verse" id="PM1_23">23&#160;</span>Mitsontlajpaloa Epafras, akin nowa tsaktok ken iaxka Cristo Jesús. 
<span class="verse" id="PM1_24">24&#160;</span>Noiwa mitsontlajpaloa Marcos, Aristarco, Demas iwa Lucas, akimeh nechpalewiah itech noteki. </div>
<div class='p'>
<span class="verse" id="PM1_25">25&#160;</span>Itlatiochiwalis n Toteko Cristo Jesús mayeto iwan nomoespíritu.</div><div class="footnote">
<hr />
</div>
</div></body></html>
