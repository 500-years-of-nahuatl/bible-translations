<!DOCTYPE html>
<html xmlns="http://www.w3.org/1999/xhtml" xmlns:epub="http://www.idpf.org/2007/ops" lang="ngu" dir="ltr">
<head>
<meta charset="UTF-8" />
<link rel="stylesheet" href="epub.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width, height=device-height"/>
<title>In yencuic iyectlajtoltzin Dios itech ica toTeco Jesucristo 2 TESALONICENSES 1</title>
</head>
<body dir='ltr'>
<ul class='tnav'>
<li><a href='index.xhtml'>2 TESALONICENSES</a></li>
</ul><ul class='tnav'><li><a href='2TH.xhtml#H21_0'>1</a></li>
<li><a href='2TH.xhtml#H22_0'>2</a></li>
<li><a href='2TH.xhtml#H23_0'>3</a></li>
</ul>

<div class='main' id='H20_0'>

<div class='mt'>2 TESALONICENSES </div>
<div class='mt2'>ICA OME ITLAJCUILOL ON APÓSTOL SAN PABLO PARA ON TESALONICENSES  </div>
<div class='psalmlabel' id='H21_0'> 1</div>
<div class='s'>Pablo niman itequipanojcaxihuan quintlajcuilhuiyaj on tlaneltocaquej ne Tesalónica </div>
<div class='p'>

<span class="verse" id="H21_1">1&#160;</span>Nejhua, Pablo, ihuan Silvano niman Timoteo, niquijcuilohua yejhua in tlajcuilolamatl para on tocnihuan ne ipan on tiopan yejhuan oncaj ipan on hueyican Tesalónica. Niquijcuilohua in tlajcuilolamatl para on yejhuan nemij itech Dios toTajtzin niman toTeco Jesucristo. 
<span class="verse" id="H21_2">2&#160;</span>Ma Dios toTajtzin niman toTeco Jesucristo ma mechmacacan hueyi tlatiochihualistli niman yolsehuilistli. </div>
<div class='s'>Dios quintlaxtlahuilis on tlajtlacolejquej ijcuac Cristo huajlas </div>
<div class='p'>
<span class="verse" id="H21_3">3&#160;</span>Nocnihuan, nonequi nochipa ticmacasquej tlaxtlahuijli Dios nemopampa. Yejhua in cuajli para ticchihuasquej, pampa nemotlaneltoc más noscaltijtiu, niman on tetlajsojtlalistli<a href='#FN1' epub:type='noteref' class='noteref'>*</a> yejhuan cada se nenquipiaj inhuan ocsequimej más hueyixtiu. 
<span class="verse" id="H21_4">4&#160;</span>Yejhua ica, sa no tejhuamej titenojnotzaj de nemejhuamej ican paquilistli nochihuiyan ipan on itiopanhuan Dios. Ticteijliaj on ijyohuilistli niman tlaneltoctli yejhuan nemejhuamej nenquiteititiaj intzalan on tetlahuelitilistli niman tlajtlamach tlajyohuilistli. 
<span class="verse" id="H21_5">5&#160;</span>Yejhua in mechititia ica Dios nochipa quichihua tlen cuajli, pampa itechcopa on tlajyohuilistli nemochipahuaj para huelis nencalaquisquej ne campa Dios tlamandarohua. 
<span class="verse" id="H21_6">6&#160;</span>Dios yolmelajqui niman quimati quen ijqui cuajli para quintlajyohuiltis on yejhuan mechtlajyohuiltiaj. 
<span class="verse" id="H21_7">7&#160;</span>Niman Dios no quimati quen ijqui cuajli para mechmacas nesehuijli nemejhuamej yejhuan nentlajyohuijtoquej ijcon quen tejhuamej techmacas. Niman in nochihuas ijcuac ajsis on tonajli ica toTeco Jesús huajnonextis ne ilhuicac itlajcotian tlitl ihuan ipoderosos ilhuicactequitquej<a href='#FN2' epub:type='noteref' class='noteref'>†</a>. 
<span class="verse" id="H21_8">8&#160;</span>Huajlas para quinhuajcastigaros on yejhuan xquixmatij Dios niman on yejhuan xquitlacamatij on temachtijli itech ica toTeco Jesucristo yejhuan quitemaca temaquixtilistli. 
<span class="verse" id="H21_9">9&#160;</span>Yejhuamej quincastigarosquej ican xoxotonilistli para nochipa, niman huejca cominxinisquej de itech toTeco, niman ihueyilis niman ipoder. 
<span class="verse" id="H21_10">10&#160;</span>Ijcon nochihuas ijcuac toTeco huajlas ipan on tonajli para quihueyilisquej on iyaxcahuan<a href='#FN3' epub:type='noteref' class='noteref'>‡</a> Dios, niman no ijcuac on yejhuan oquineltocaquej Jesucristo paquilistlachasquej yejhua itech. No ijqui nemejhuamej nennemisquej inhuan pampa onenquineltocaquej toteixpantilis. </div>
<div class='p'>
<span class="verse" id="H21_11">11&#160;</span>Yejhua ica in nochipa ticchihuaj oración nemopampa. Tictlajtlaniliaj toDios ma mechchipahua ijcon quen omechnotz, niman ican ipoder ma quichihua nochi tlen cuajli ijcon quen onenquitlalijquej nemoyojlo itech. No ijqui tictlajtlaniliaj para ican ipoder ma cuajli tlami nemotequiu yejhuan nenquichihuaj pampa nentlaneltocaj. 
<span class="verse" id="H21_12">12&#160;</span>Ijquin, tej, itocatzin toTeco Jesucristo quiselis hueyilistli nemopampa, niman yejhua no mechhueyilis ican iteicnelilis<a href='#FN4' epub:type='noteref' class='noteref'>§</a> toDios niman toTeco Jesucristo.  </div>
<div class='psalmlabel' id='H22_0'> 2</div>
<div class='s'>Nopantlantis on tlajtlacoltlacatl </div>
<div class='p'>
<span class="verse" id="H22_1">1&#160;</span>Aman, nocnihuan, temechijlisquej yejhua ica on ijcuac huajlas Jesucristo niman techsentlalis itech. Sanoyej<a href='#FN5' epub:type='noteref' class='noteref'>*</a> temechtlajtlaniliaj 
<span class="verse" id="H22_2">2&#160;</span>ma ca nimantzin nenometlamatisquej. Ma ca yacaj nemocahuilisquej mechtlamachilispolos yejhua ica on tlajtojli yejhuan quijtos ica on tonajli ijcuac ilhuiu toTeco yopanoc. Ma ca nentlamachilispolihuisquej tla saman yacaj omechijlij in ican se tiotlajtojli yejhuan quitenehua quiselia itech Dios, noso ican temachtilistli, noso tla saman yacaj mechijlis ica in tejhuamej otiquijcuilojquej ipan se tlajcuilolamatl. 
<span class="verse" id="H22_3">3&#160;</span>Ma ca yacaj xmocahuilican itlaj ica mechcajcayahuas, pampa achtopa ijcuac xe ajsi on tonajli ica oncaj achtopa miyequej sanoyej xtetlacamatquej yesquej itech Dios, niman ijcuac nonextis on tlajtlacoltlacatl yejhuan quitlajtlacolmacasquej para quiselis xoxotonilistli. 
<span class="verse" id="H22_4">4&#160;</span>Yejhua quixnamiquis niman noquetztehuas para ipan nochi yejhuan quipia itocatzin Dios noso on tlen on tlacamej quimahuistiliaj. Niman ijqui onotlalis ipan itiopan Dios quen melahuac yejhua yesquia Dios, niman sa no yejhua notenehuas Dios. </div>
<div class='p'>
<span class="verse" id="H22_5">5&#160;</span>¿Xnenquelnamiquij ica ijcuac oc<a href='#FN6' epub:type='noteref' class='noteref'>†</a> ninemiya nemohuan nemechijliaya nochi yejhua in? 
<span class="verse" id="H22_6">6&#160;</span>Niman aman nenquimatztoquej tlinon quiteltia on tlajtlacoltlacatl para ma ca huajlas más saniman ijcuac xe ajsi on tonajli cuajli para yejhua. 
<span class="verse" id="H22_7">7&#160;</span>Amantzin on xtetlacamatilistli ye tequiti san ichtaca<a href='#FN7' epub:type='noteref' class='noteref'>‡</a>. Pero on yejhuan aman quiteltijticaj on xtetlacamatilistli san polihui quejcuanisquej iyecapan. 
<span class="verse" id="H22_8">8&#160;</span>Niman quemaj huajnonextis on tlajtlacoltlacatl, niman toTeco Jesús quimictis ican ijyo yejhuan quisa ipan icamac, niman quixoxotonis ican ipepetlacalis ijcuac huajlas. 
<span class="verse" id="H22_9">9&#160;</span>Yejcos on tlajtlacoltlacatl ihuan ipoder Satanás. Niman yejcos ican nochi poder, niman tlamajhuisoltin, niman milagros yejhuan tecajcayahuaj. 
<span class="verse" id="H22_10">10&#160;</span>Quiteititis miyec tlajtlamach<a href='#FN8' epub:type='noteref' class='noteref'>§</a> yejhuan xcuajli para yejhua ica quincajcayahuas on yejhuan yahuij ipan xoxotonilistli. Yejhuamej xoxotonisquej pampa xoquiselijquej on tlen melahuac para nomaquixtisquej. 
<span class="verse" id="H22_11">11&#160;</span>Yejhua ica in, Dios quincahuilia ma nocajcayahuacan ica on tlacajcayahualistli para ma quineltocacan on tlen xmelahuac, 
<span class="verse" id="H22_12">12&#160;</span>niman para ijqui quintlajtlacolmacasquej nochimej on yejhuan xotlaneltocaquej ipan on tlen melahuac, yej ocuelitaquej más on tlen xcuajli. </div>
<div class='s'>Nemij tlatlapejpeniltin aquinomej nomaquixtisquej </div>
<div class='p'>
<span class="verse" id="H22_13">13&#160;</span>Pero nonequi nochipa ticmacasquej tlaxtlahuijli Dios nemopampa, nocnihuan yejhuan toTeco mechtlajsojtla<a href='#FN9' epub:type='noteref' class='noteref'>*</a>, pampa Dios omechtlapejpenij ijcuac nochi quemach otzimpeu. Omechtlapejpenij para nemomaquixtisquej itechcopa on chipahualistli yejhuan on Espíritu Santo mechmaca, niman ican nemotlaneltoc ipan on tlen melahuac. 
<span class="verse" id="H22_14">14&#160;</span>Dios omechnotz para nenquipiasquej yejhua in itechcopa on cuajli tlajtojli yejhuan quitemaca temaquixtilistli, yejhuan tejhuamej temechmachtiaj, para no tohuan nenquiselisquej on ihueyilis toTeco Jesucristo. </div>
<div class='p'>
<span class="verse" id="H22_15">15&#160;</span>Yejhua ica, nocnihuan, xmoyolchicahuacan ipan nemotlaneltoc, niman xquejehuacan on temachtijli yejhuan otemechijlijquej ijcuac tinemiyaj nemohuan niman yejhuan otemechtlajcuilolmacaquej. 
<span class="verse" id="H22_16">16&#160;</span>Ma sa no toTeco Jesucristo, niman Dios toTajtzin, yejhuan techtlajsojtla niman ican iteicnelilis<a href='#FN10' epub:type='noteref' class='noteref'>†</a> otechmacac yolehualistli para nochipa niman se cuajli tlamachalistli<a href='#FN11' epub:type='noteref' class='noteref'>‡</a>, 
<span class="verse" id="H22_17">17&#160;</span>ma mechyolehua niman ma mechmelajcatlali para nenquijtosquej niman nenquichihuasquej nochi tlen cuajli.  </div>
<div class='psalmlabel' id='H23_0'> 3</div>
<div class='s'>Pablo quitlajtlani oración </div>
<div class='p'>
<span class="verse" id="H23_1">1&#160;</span>Sa ica nochi, nocnihuan, xchihuacan oración topampa para on itemachtil toTeco nimantzin ma nochayahua, niman ma quiselican ican tetlacaitalistli, ijcon quen onochiu nemotzajlan. 
<span class="verse" id="H23_2">2&#160;</span>No xchihuacan oración para ma techmanahui intech on xcuajcualtin tlacamej niman on yejhuan cuejhuelitaj quichihuaj on tlen xcuajli, pampa xnochimej quipiaj tlaneltoctli. </div>
<div class='p'>
<span class="verse" id="H23_3">3&#160;</span>Pero toTeco nochipa quichihua tlen quijtohua. Niman yejhua mechyolchicahuas niman mechmanahuis itech on diablo. 
<span class="verse" id="H23_4">4&#160;</span>Niman pampa, nemejhuamej niman tejhuamej titlaneltocaj itech toTeco, tictlaliaj toyojlo nemotech ica nemejhuamej nenquichihuaj niman nenquichijtiasquej on tlen temechnahuatiaj. 
<span class="verse" id="H23_5">5&#160;</span>Ma toTeco mechpalehui para más nenquimatisquej on itetlajsojtlalis<a href='#FN12' epub:type='noteref' class='noteref'>*</a> Dios niman para nenquipiasquej iijyohuilis Cristo. </div>
<div class='s'>Nonequi tequitisquej </div>
<div class='p'>
<span class="verse" id="H23_6">6&#160;</span>Nocnihuan, temechnahuatiaj ican itocatzin toTeco Jesucristo, para xtlalcahuican san aquinon tocniu yejhuan xquinequi tequitis niman yejhuan xnohuica cuajli ihuan on temachtijli yejhuan tejhuamej otemechmacaquej. 
<span class="verse" id="H23_7">7&#160;</span>Nemejhuamej nenquimatztoquej quen ijqui nonequi nennemisquej para nenquitocasquej toejemplo. Ijcuac tejhuamej otinenquej nemohuan, otitequitquej. 
<span class="verse" id="H23_8">8&#160;</span>Niman xacaj oticualijquej tlaxcajli yejhuan xotictlaxtlahuilijquej. Yej otitequitquej ican tonajli niman yehuajli para nion aquin de nemejhuamej otictequimacaquej. 
<span class="verse" id="H23_9">9&#160;</span>Masqui tejhuamej techtocarohuaya para temechtlajtlanilisquej xtechpalehuican, otitequitquej para otemechmacaquej on ejemplo para nenquitocasquej. 
<span class="verse" id="H23_10">10&#160;</span>Pampa ijcuac nemohuan tinemiyaj, otemechmacaquej yejhua in tlanahuatijli: “Yejhuan xquinequis tequitis, ma ca ma tlacua.” 
<span class="verse" id="H23_11">11&#160;</span>Aman techijliaj ica sequimej de nemejhuamej xtequitij ipan on tequitl yejhuan para notequipanosquej, pero notequimacaj ica on yejhuan xnonequi para quichihuasquej. 
<span class="verse" id="H23_12">12&#160;</span>Quenimej tlacamej tiquinnahuatiaj niman tiquinchicajcaijliaj ipan itlanahuatil toTeco Jesucristo, ma tequitican ica cuajloticaj para huelis quipiasquej on tlen ica notequipanosquej. </div>
<div class='p'>
<span class="verse" id="H23_13">13&#160;</span>Nocnihuan, ma ca xsiahuican para nenquichihuasquej on tlen cuajli. 
<span class="verse" id="H23_14">14&#160;</span>Tla yacaj xquitencaqui yejhua in tlinon tiquijtohuaj ipan in tlajcuilolamatl, xpiacan cuidado aquinon, niman ma ca sa xchihuilican cuenta para ijqui ma pinahua. 
<span class="verse" id="H23_15">15&#160;</span>Pero ma ca xpiacan quen nemotlahuelicniu, yej xtlacanonotzacan quen yacaj nemocniu. </div>
<div class='s'>Sa ica nochi tlatiochihualistli </div>
<div class='p'>
<span class="verse" id="H23_16">16&#160;</span>Niman sa no toTeco, yejhuan itech tzimpehua on yolsehuilistli, ma mechmaca yolsehuilistli nochipa niman ican nochi tlen sesetlamantic nochihuas. Ma toTeco nochimej nemohuan ma nemi. </div>
<div class='p'>
<span class="verse" id="H23_17">17&#160;</span>Yejhua in tlajpalohuilistli nejhua, Pablo, nemechtlajcuilhuiya ican noma. Ijquin nemechititia ica melahuac in notlajcuilolamahuan. Ijquin niquijcuilohua. </div>
<div class='p'>
<span class="verse" id="H23_18">18&#160;</span>Ma toTeco Jesucristo mechtiochihua nemochimej<a href='#FN13' epub:type='noteref' class='noteref'>†</a> nemejhuamej. Ma ijqui nochihua.</div><div class="footnote">
<hr />
<aside epub:type='footnote' id="FN1"><p class="f"><a class="notebackref" href="#H21_3"><span class="notemark">*</span> 1:3</a>
 <span class="ft">amor </span></p></aside>
<aside epub:type='footnote' id="FN2"><p class="f"><a class="notebackref" href="#H21_7"><span class="notemark">†</span> 1:7</a>
 <span class="ft">ángeles: Angeles tequitij ne ilhuicac niman nican ipan in tlalticpactli. </span></p></aside>
<aside epub:type='footnote' id="FN3"><p class="f"><a class="notebackref" href="#H21_10"><span class="notemark">‡</span> 1:10</a>
 <span class="ft">le pertenecen; iaxcahuan, ihuaxcahuan, itlatquihuan </span></p></aside>
<aside epub:type='footnote' id="FN4"><p class="f"><a class="notebackref" href="#H21_12"><span class="notemark">§</span> 1:12</a>
 <span class="ft">su misericordia </span></p></aside>
<aside epub:type='footnote' id="FN5"><p class="f"><a class="notebackref" href="#H22_1"><span class="notemark">*</span> 2:1</a>
 <span class="ft">mucho </span></p></aside>
<aside epub:type='footnote' id="FN6"><p class="f"><a class="notebackref" href="#H22_5"><span class="notemark">†</span> 2:5</a>
 <span class="ft">todavía; sanquen </span></p></aside>
<aside epub:type='footnote' id="FN7"><p class="f"><a class="notebackref" href="#H22_7"><span class="notemark">‡</span> 2:7</a>
 <span class="ft">secreto </span></p></aside>
<aside epub:type='footnote' id="FN8"><p class="f"><a class="notebackref" href="#H22_10"><span class="notemark">§</span> 2:10</a>
 <span class="ft">cosas </span></p></aside>
<aside epub:type='footnote' id="FN9"><p class="f"><a class="notebackref" href="#H22_13"><span class="notemark">*</span> 2:13</a>
 <span class="ft">les ama </span></p></aside>
<aside epub:type='footnote' id="FN10"><p class="f"><a class="notebackref" href="#H22_16"><span class="notemark">†</span> 2:16</a>
 <span class="ft">su misericordia </span></p></aside>
<aside epub:type='footnote' id="FN11"><p class="f"><a class="notebackref" href="#H22_16"><span class="notemark">‡</span> 2:16</a>
 <span class="ft">esperanza </span></p></aside>
<aside epub:type='footnote' id="FN12"><p class="f"><a class="notebackref" href="#H23_5"><span class="notemark">*</span> 3:5</a>
 <span class="ft">su amor </span></p></aside>
<aside epub:type='footnote' id="FN13"><p class="f"><a class="notebackref" href="#H23_18"><span class="notemark">†</span> 3:18</a>
 <span class="ft">todos ustedes; nannochti, yemochimej, anochimej, innochimej, emmochimej </span></p></aside>

<hr />
</div>
</div></body></html>
