<!DOCTYPE html>
<html xmlns="http://www.w3.org/1999/xhtml" xmlns:epub="http://www.idpf.org/2007/ops" lang="nhw" dir="ltr">
<head>
<meta charset="UTF-8" />
<link rel="stylesheet" href="epub.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width, height=device-height"/>
<title>Icamanal toteco; Santa Bíblia FILEMÓN 1</title>
</head>
<body dir='ltr'>
<ul class='tnav'>
<li><a href='index.xhtml'>FILEMÓN</a></li>
</ul>
<div class='main' id='PM0_0'>

<div class='mt'>Nopa Amatlajcuiloli catli Pablo Quitlajcuilhui Filemón  </div>
<div class='psalmlabel' id='PM1_0'> 1</div>
<div class='s'>Pablo quitlajcuilhui Filemón </div>
<div class='p'>

<span class="verse" id="PM1_1">1&#160;</span>Na niPablo catli niitztoc ipan tlatzactli pampa nicamanaltiyaya nopa cuali camanali tlen Jesucristo. Na niitztoc nica ihuaya noicni Timoteo. Nimitztlajcuilhuía ni amatlajcuiloli ta tinoicni Filemón catli nimitzicnelía huan catli titequiti nohuaya ipan itequi Toteco. 
<span class="verse" id="PM1_2">2&#160;</span>Nojquiya niquintlajcuilhuía tosihua icni Apia catli nochi quiicnelíaj, huan Arquipo catli nojquiya se isoldado Toteco catli tequiti tohuaya para titlacamanalhuise icamanal Toteco. Nojquiya tiquintlajcuilhuíaj nochi nopa tiopamitl tlen tlaneltocani catli mosentilíaj ipan mochaj. 
<span class="verse" id="PM1_3">3&#160;</span>Toteco Dios Totata huan Toteco Jesucristo ma quipiyaca hueyi ininyolo amohuaya huan ma anmechmacaca tlasehuilistli. </div>
<div class='s'>Filemón quineltocac Toteco </div>
<div class='p'>
<span class="verse" id="PM1_4">4&#160;</span>Filemón, nochipa nijtlascamati Toteco por ta quema nimotlatlajtía, 
<span class="verse" id="PM1_5">5&#160;</span>pampa quejipa nijcaqui para chicahuac tijneltoca Tohueyiteco Jesucristo huan miyac tiquinicnelía nochi catli yaya quiniyocacajtoc para iaxcahua. 
<span class="verse" id="PM1_6">6&#160;</span>Huan nijtlajtlanía Toteco para huelis tiquinilhuis miyac masehualme quen tijneltocatoc Jesucristo para inijuanti nojquiya huelise quineltocase. Quej nopa ta huan inijuanti huelise anquimachilise nochi nopa tlatiochihuali catli tijpiyaj ipan Jesucristo. 
<span class="verse" id="PM1_7">7&#160;</span>Tinoicni Filemón, tijpiyaj hueyi paquilistli ica quenicatza titeicnelía. Huan miyac huelta techyolchicajtoc quen nojquiya tiquinyolchicajtoc nochi catli Toteco quiniyocatlalijtoc para elise itlatzejtzeloltijca masehualhua. </div>
<div class='s'>Pablo quitlajtlani se favor para Onésimo se tequipanojquetl catli iaxca Filemón </div>
<div class='p'>
<span class="verse" id="PM1_8">8&#160;</span>Huajca nimitztlajtlanía se favor. Masque nihuelisquía nimitznahuatisquía ica itequiticayo Cristo para xijchihua catli quinamiqui, amo nimitznahuatis. 
<span class="verse" id="PM1_9">9&#160;</span>Pero pampa nimitzicnelía, san nimitztlajtlanía ni favor, na niPablo catli nijpiya miyac xihuitl, huan catli nitzactoc pampa nijtoquilía Cristo Jesús. 
<span class="verse" id="PM1_10">10&#160;</span>Nimitztlajtlanía por Onésimo catli niquita quen nocone pampa niquilhui icamanal Toteco nica campa nitzactoc huan yaya quineltocac. </div>
<div class='p'>
<span class="verse" id="PM1_11">11&#160;</span>Nijmati Onésimo amo más mitzpalehuiyaya quema ayamo choloyaya momaco ta, pero sintla sempa tijselis para motequipanojca, ama yaya mitzpalehuis miyac quen nojquiya nechpalehuía. 
<span class="verse" id="PM1_12">12&#160;</span>Huajca nimitztitlanilía Onésimo huan nijmachilía quen nimitztitlanilía noyolo pampa nelía niquicnelía. 
<span class="verse" id="PM1_13">13&#160;</span>Nijnequiyaya mocajtosquía nohuaya quen se catli techtitlanilijtosquía para nechtequipanos nica campa nitzactoc pampa nitlacamanalhuía nopa cuali camanali tlen Jesucristo. 
<span class="verse" id="PM1_14">14&#160;</span>Pero pampa amo tijmatiyaya sintla itztoya nohuaya, amo nijnequiyaya ma mocahua huan ica fuerza nimitzquixtilis se mocual tequipanojca. Nijnequi ica mopaquilis xijchihua catli tiquita cuali para tijchihuas. 
<span class="verse" id="PM1_15">15&#160;</span>Huelis timoilhuis para Onésimo mitzcajtejqui para se tlatoctzi para teipa huelis mocahuas mohuaya para nochipa. 
<span class="verse" id="PM1_16">16&#160;</span>Huan ama yaya ayacmo san se tequipanojquetl catli tijcojtoc. Ama yaya toicni ipan Jesucristo catli niquicnelía huan catli nijmati tiquicnelis nojquiya quema sempa itztos mohuaya para mitztequipanos. </div>
<div class='p'>
<span class="verse" id="PM1_17">17&#160;</span>Huajca sintla techiximati quen nimoicni catli nitequiti mohuaya ipan itequi Jesucristo, xijseli Onésimo quen techselisquía. 
<span class="verse" id="PM1_18">18&#160;</span>Huan sintla yaya mitzichtequilijtoc se tlenijqui o sintla mitztlahuiquilía se tlenijqui, xijtlali ipan nocuenta na. 
<span class="verse" id="PM1_19">19&#160;</span>Na niPablo nimitztlajcuilhuía ni camanali ica nomax: Nimitztlaxtlahuis. Pero amo nimitzilhuis quesqui techtlahuiquilía pampa nimitzpalehui xijneltoca Jesucristo. 
<span class="verse" id="PM1_20">20&#160;</span>Quena noicni, xijchihua ni favor huan sempa xijseli. Ya nopa techpalehuis na huan techyolchicahuas ipan Tohueyiteco. </div>
<div class='p'>
<span class="verse" id="PM1_21">21&#160;</span>Yeca nimitztlajcuilhuilía ni amatl pampa cuali nijmati tijchihuas catli nimitzilhuía. Quena, nelía nijmati onpano tijchihuas nochi catli nimitztlajtlanía. 
<span class="verse" id="PM1_22">22&#160;</span>Nojquiya techchihuili se favor huan techsencahuilis campa nicochis. Nijmati tijtlajtlanía Toteco para ma nechmajcahuaca ipan ni tlatzactli. Huan nijchiya para quej nopa panos para huelis niyas nimechpaxaloti. </div>
<div class='s'>Sequinoc tlacame quitlajpalojque Filemón </div>
<div class='p'>
<span class="verse" id="PM1_23">23&#160;</span>Mitzontlajpalohua Epafras catli nohuaya itztoc ipan tlatzactli pampa camanaltiyaya tlen Jesucristo. 
<span class="verse" id="PM1_24">24&#160;</span>Nojquiya mitzontlajpalohuaj Marcos, Aristarco, Demas huan Lucas catli nojquiya tequitij nohuaya ipan itequi Toteco. </div>
<div class='p'>
<span class="verse" id="PM1_25">25&#160;</span>Toteco Jesucristo ma quipiya hueyi iyolo ica amotonal. Quej nopa ma eli.</div><div class="footnote">
<hr />
</div>
</div></body></html>
