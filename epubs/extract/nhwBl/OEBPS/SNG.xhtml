<!DOCTYPE html>
<html xmlns="http://www.w3.org/1999/xhtml" xmlns:epub="http://www.idpf.org/2007/ops" lang="nhw" dir="ltr">
<head>
<meta charset="UTF-8" />
<link rel="stylesheet" href="epub.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width, height=device-height"/>
<title>Icamanal toteco; Santa Bíblia CANTARES 1</title>
</head>
<body dir='ltr'>
<ul class='tnav'>
<li><a href='index.xhtml'>CANTARES</a></li>
</ul><ul class='tnav'><li><a href='SNG.xhtml#SS1_0'>1</a></li>
<li><a href='SNG.xhtml#SS2_0'>2</a></li>
<li><a href='SNG.xhtml#SS3_0'>3</a></li>
<li><a href='SNG.xhtml#SS4_0'>4</a></li>
<li><a href='SNG.xhtml#SS5_0'>5</a></li>
<li><a href='SNG.xhtml#SS6_0'>6</a></li>
<li><a href='SNG.xhtml#SS7_0'>7</a></li>
<li><a href='SNG.xhtml#SS8_0'>8</a></li>
</ul>

<div class='main' id='SS0_0'>

<div class='mt'>Cantares  </div>
<div class='psalmlabel' id='SS1_0'> 1</div>
<div class='s'>Nopa achtihui huicatl </div>
<div class='p'>

<span class="verse" id="SS1_1">1&#160;</span>Ya ni nopa huicatl catli más yejyectzi catli quicualtlali Salomón. </div>
<div class='p'>Nopa ichpocatl huica: </div>
<div class='q'>
<span class="verse" id="SS1_2">2&#160;</span>Techtzoponisquía ica mocamac pampa más cuali motlaicnelil que xocomeca atl. 
<span class="verse" id="SS1_3">3&#160;</span>Nelía ajhuiyac motlaajhuiyacayo. Motoca nojquiya ajhuiyac quen se tlaajhuiyacayotl pampa nochi quimatij tijchijtihualajtoc catli senquistoc cuali. Yeca tlahuel mitzicnelíaj nochi sihuame. </div>
<div class='p'>Sihuame tlen Jerusalén huicaj: </div>
<div class='q'>
<span class="verse" id="SS1_4">4&#160;</span>Tlanahuatijquetl, techhuicasquía mohuaya. Techhuicasquía ipan mochaj. </div>
<div class='q'>Tipaquij miyac para totlanahuatijca. Itlaicnelilis eltoc más cuali que xocomeca atl. Yeca tlahuel quiicnelíaj nochi sihuame ipan icaltlanahuatil. </div>
<div class='p'>Nopa ichpocatl quinilhuía nopa sihuame: </div>
<div class='q'>
<span class="verse" id="SS1_5">5&#160;</span>Ansihuame tlen altepetl Jerusalén, na niyayahuic, pero niyejyectzi. Nelía niyayahuic quen ininyoyoncalhua iixhuihua Cedar, pero niyejyectzi quen icortinas Salomón. </div>
<div class='q'>
<span class="verse" id="SS1_6">6&#160;</span>Amo techcualancaitaca pampa niyayahuic pampa nechtlatijtoc tonati. Noicnihua cualanque nohuaya huan nechtlalijque ma nijmocuitlahui xocomeca milme pero amo nimomocuitlahuijtoc ica noseltzi. </div>
<div class='p'>Nopa ichpocatl quicamanalhuía nopa telpocatl masque yaya huejca itztoc: </div>
<div class='q'>
<span class="verse" id="SS1_7">7&#160;</span>Techilhuisquía ta catli nimitzicnelía, ¿canque tiquinmocuitlahuía moborregojhua? ¿Canque tiquinsiyajquetza ica tlajcotona? Pampa amo quinamiqui nimocuapolojtinemis quen se nitlacanenca sihuatl huan fiero ninesis quema niajsis campa inintlapiyalhua mohuampoyohua. </div>
<div class='p'>Sihuame tlen Jerusalén huicaj para nopa ichpocatl: </div>
<div class='q'>
<span class="verse" id="SS1_8">8&#160;</span>Sintla amo tijmati canque itztoc, ta catli más tiyejyectzi tlen nochi yejyectzitzi sihuame, xiquintoquili iniicxihua nopa borregojme hasta campa itztoque nopa sequinoc tlamocuitlahuiani. Nopona xiquinmocuitlahui moborregojhua campa quichijchijtoque ininxajcal para tijmatis canque itztoc yaya catli tiquicnelía. </div>
<div class='p'>Quema quipantijque nopa ichpocatl, nopa telpocatl quiijtohua: </div>
<div class='q'>
<span class="verse" id="SS1_9">9&#160;</span>Ta catli nimitzicnelía, nimitzita para pano tiyejyectzi. Tiitztoc catli más yejyectzi tlen nochi ichpocame quen icahuayo Faraón eltoc más cuali tlen nochi cahuayos huan quitilana icarro. 
<span class="verse" id="SS1_10">10&#160;</span>Nelía yejyectzi mocampa. Huan mopijpilol achi más quinextía moyejca. Moquechcuayo nesi yejyectzi ica nopa costli catli timotlalilijtoc ica nopa piltetzitzi catli nelcuajcualtzi. 
<span class="verse" id="SS1_11">11&#160;</span>Timitzchihuilise pijpiloli catli tlahuel yejyectzi ica oro huan campa hueli tijtlatzquiltilise plata para timotlalilis. </div>
<div class='p'>Nopa ichpocatl moilhuía tlen nopa tlanahuatijquetl huan quiijtohua: </div>
<div class='q'>
<span class="verse" id="SS1_12">12&#160;</span>Quema nopa tlanahuatijquetl noja mosehuijtoya campa imesa, notlaajhuiyacayo tlen nardo mijyotiyaya yejyectzi huan tlamahuayaya campa hueli. 
<span class="verse" id="SS1_13">13&#160;</span>Para na, yaya catli niquicnelía eltoc quen se quechtli tlen nopa tlaajhuiyacayotl mirra catli nochipa huiyontoc noyolixco. 
<span class="verse" id="SS1_14">14&#160;</span>Itztoc quen se tzontli nopa xochitl tlen alheña tlen nopa xochimili ipan altepetl En Gadi. </div>
<div class='p'>Nopa telpocatl quiijtohua: </div>
<div class='q'>
<span class="verse" id="SS1_15">15&#160;</span>Tlahuel tipilyejyectzi, ta catli nimitzicnelía. Quena, tlahuel tiyejyectzi. Moixteyolhua nesi quen ome pilpalomajtzitzi. </div>
<div class='p'>Nopa ichpocatl quiijtohua: </div>
<div class='q'>
<span class="verse" id="SS1_16">16&#160;</span>Nelía tiyejyectzi ta catli na nimitzicnelía. Quena, onpano ticuali. </div>
<div class='p'>Nopa telpocatl quiijtohua: </div>
<div class='q'>Yejyectzi campa timotecaj para timosiyajquetzaj ipan ni sacapetlatl catli xoxohuic. 
<span class="verse" id="SS1_17">17&#160;</span>Eltoc quen nopa cuatetomitl tlen tochaj eltoc ni tiocuame huan nopa tlapamitl eltoc ni cuame tlen ciprés.  </div>
<div class='psalmlabel' id='SS2_0'> 2</div>
<div class='p'>
<span class="verse" id="SS2_1">1&#160;</span>Nopa ichpocatl quiijtohua: </div>
<div class='q'>Na niitztoc quen se xochitl tlen Sarón. Quena, niitztoc quen nopa xochitl lirio catli onca ipan tlamayamitl. </div>
<div class='p'>Nopa telpocatl quiijtohua: </div>
<div class='q'>
<span class="verse" id="SS2_2">2&#160;</span>Quema ta catli nimitzicnelía timopantía ininhuaya sequinoc ichpocame, tiitztoc quen se xochitl lirio catli mopantía campa huitztli. </div>
<div class='p'>Nopa ichpocatl quiijtohua: </div>
<div class='q'>
<span class="verse" id="SS2_3">3&#160;</span>Quema ta catli nimitzicnelía timopantía tlatlajco sequinoc tlacame, tiitztoc quen se manzana cuahuitl catli mopantía ininhuaya sequinoc cuame. Nelía nechpactía nimosehuis itla nopa manzana cuahuitl para ma nechecahuili. Huan nelía tzopelic nijmachilía itlajca. 
<span class="verse" id="SS2_4">4&#160;</span>Ta techhuicac ipan mochaj catli yejyectzi campa onca nochi catli cuali para ma nijcua hasta niixhuis. Nopona techtlachili ica motlaicnelijcayo para nochi quimatise techicnelía. 
<span class="verse" id="SS2_5">5&#160;</span>Techfuerzajmaca ica tortas tlen xocomecatl itlajca catli huactoc huan techtlamaca ica manzanas pampa tlahuel nijnequi motlaicnelilis. 
<span class="verse" id="SS2_6">6&#160;</span>Xijtlali momaopoch tlatzintla tlen notzonteco huan ica momanejmac technajnahua. </div>
<div class='p'>Nopa telpocatl quincamanalhuía nopa sihuame ipan ichaj: </div>
<div class='q'>
<span class="verse" id="SS2_7">7&#160;</span>Ansihuame tlen altepetl Jerusalén, xiquintestigojquetzaca nopa masame huan cuachacaltzitzi catli nemij cuatitla para amo anquicochsosolose nopa ichpocatl catli niquicnelía. Xijcahuaca ma cochi hasta quema yaya quinequis isas. </div>
<div class='s'>Nopa ompa huicatl </div>
<div class='p'>Nopa ichpocatl huica para catli quiijtlantoc: </div>
<div class='q'>
<span class="verse" id="SS2_8">8&#160;</span>Ya huala yaya catli niquicnelía. Xiquitaca, ya huala. Nijcaqui para huitontihuala ipan cuatitlamitl huan campa tepeme. 
<span class="verse" id="SS2_9">9&#160;</span>Yaya catli niquicnelía itztoc quen se oquich masatl o se oquich cuachacaltzi. Xiquitaca, ya ajsico huan moquetztoc nocalixpa. Hualtlachixtoc ipan noventana. </div>
<div class='q'>
<span class="verse" id="SS2_10">10&#160;</span>Huan yaya nechilhui: “Ximehua ta catli nimitzicnelía, ta catli tipilyejyectzi huan ma tiyaca. 
<span class="verse" id="SS2_11">11&#160;</span>Ya panoc tonali quema tlahuel tlaseseya huan ayacmo tlaquiyahui. 
<span class="verse" id="SS2_12">12&#160;</span>Nochi xochime ya cahuanij ipan cuatitlamitl. Ya ajsic tonali para huicase pilpalomajtzitzi. Quena, ya ajsic tonali para tlatotoniyas. 
<span class="verse" id="SS2_13">13&#160;</span>Nopa higuera cuahuitl ya quipixtoc itlajca huan nopa xocomeca milme ya xochiyohuaj huan ajhuiyac mijyotíaj. Huajca ximehua ta catli nimitzicnelía, ta catli tlahuel tiyejyectzi huan ma tiyaca.” </div>
<div class='p'>Nopa telpocatl quiijtohua: </div>
<div class='q'>
<span class="verse" id="SS2_14">14&#160;</span>Tinopaloma catli timotlatía ipan nopa teme catli huejhueyi huan campa mahuilili. Techcahuilisquía ma niquita moixayac. Techcahuilisquía ma nijcaqui motoscac catli eltoc quen nijcuasquía se tlatzopelcayotl. Quena, tlahuel nechpactía nijcaquis motoscac huan niquitas moixayac. </div>
<div class='p'>Nopa telpocatl huan nopa ichpocatl huicaj: </div>
<div class='q'>
<span class="verse" id="SS2_15">15&#160;</span>Xiquinmasiltica nopa cayochime catli tziquitetzitzi catli quisosolohuaj toxocomecamil pampa toxocomecamil ya xochiyohua. Ma amo tleno quisosolos totlaicnelijcayo se ica seyoc. </div>
<div class='p'>Nopa ichpocatl quiijtohua: </div>
<div class='q'>
<span class="verse" id="SS2_16">16&#160;</span>Nijmati yaya catli niquicnelía noaxca huan na niiaxca ya. Yaya quinmocuitlahuía iborregojhua campa onca miyac xochitl tlen lirios. 
<span class="verse" id="SS2_17">17&#160;</span>Xihuala ta catli nimitzicnelía huan ximocahua hasta tlanesis huan mijcuinis tzintlayohuilotl, xihuala ta catli nimitzicnelía. Xiitzto quen se oquich masatl o se oquich cuachacaltzi catli motlalohua ipan tepeme.  </div>
<div class='psalmlabel' id='SS3_0'> 3</div>
<div class='p'>
<span class="verse" id="SS3_1">1&#160;</span>Nopa ichpocatl temiqui para quitemohua nopa telpocatl: </div>
<div class='q'>Ica tlayohua nijtemo ipan notlapech yaya catli nechicnelía. Nijtemo, pero amo nijpanti. 
<span class="verse" id="SS3_2">2&#160;</span>Huajca nijmatqui nimejqui huan nijtemojtiyajqui ipan nochi nopa altepetl. Nijtemo yaya catli niquicnelía ipan nochi calles huan campa tianquis. Nijtemo, pero amo nijpanti. 
<span class="verse" id="SS3_3">3&#160;</span>Huajca niquintlatzintoquili nopa tlacame catli quimocuitlahuíaj nopa altepetl huan niquinilhui: “¿Amo anquiitztoque yaya catli niquicnelía?” 
<span class="verse" id="SS3_4">4&#160;</span>Huan sanoc nionpanotoya campa nopa tlamocuitlahuiani huan nijpanti yaya catli niquicnelía. Huajca niquitzqui ipan imax huan ayacmo nijmajcajqui huan nijcalaquito ipan ichaj nonana. </div>
<div class='q'>
<span class="verse" id="SS3_5">5&#160;</span>Ansihuame tlen altepetl Jerusalén, xiquintestigojquetzaca nopa masame huan cuachacaltzitzi catli nemij cuatitla para amo anquicochsosolose nopa telpocatl catli niquicnelía. Xijcahuaca ma cochi hasta quema yaya quinequis isas. </div>
<div class='s'>Nopa expa huicatl </div>
<div class='p'>Sihuame tlen Jerusalén huicaj: </div>
<div class='q'>
<span class="verse" id="SS3_6">6&#160;</span>¿Ajqueya ne catli huala ipan huactoc tlali catli nejnentihuala tlatlajco poctli catli moquetztoc? Motlalilijtoc miyac tlamantli tlaajhuiyacayotl ihuaya mirra huan copali. 
<span class="verse" id="SS3_7">7&#160;</span>Xiquitaca. Ya ne icuacarro Salomón. Quiyahualojtihualahuij 60 soldados catli más yolchicahuaque huan más tlapejpenilme tlen tlali Israel. 
<span class="verse" id="SS3_8">8&#160;</span>Quinmachtijtoque nochi inijuanti catli quihualicaj machetes quenicatza tlahuilanase. Sesen tlen inijuanti motzinquechilpitoc imachete para momanahuise ica tlayohua quema mahuilili. </div>
<div class='q'>
<span class="verse" id="SS3_9">9&#160;</span>Nopa Tlanahuatijquetl Salomón mochihuili nopa cuacarro ica nopa cuame catli más cuajcualtzi tlen tlali Líbano. 
<span class="verse" id="SS3_10">10&#160;</span>Nopa tlaquetzalme ipan icuacarro quichijchijqui tlen plata huan icuitlapantetonijca ica oro. Campa mosehuía quitlali yoyomitl catli moradojtic. Huan nochi calijtic ipan nopa cuacarro quipiya se yoyomitl onpano yejyectzi catli nopa sihuame tlen altepetl Jerusalén quichihuilijque ica inintlaicnelijcayo. </div>
<div class='p'>Nopa ichpocatl quiijtohua: </div>
<div class='q'>
<span class="verse" id="SS3_11">11&#160;</span>Ansihuame tlen altepetl Jerusalén [3:11 O Sion.], xipanquisaca huan xijtlachiliquij ne Tlanahuatijquetl Salomón. Yaya quihuica ipan itzonteco nopa corona catli inana quichijchihuili para ma quitequihuis ipan ni tonal quema mosihuajtis. Ni tonal elis quema más quipiyas paquilistli.  </div>
<div class='psalmlabel' id='SS4_0'> 4</div>
<div class='p'>
<span class="verse" id="SS4_1">1&#160;</span>Nopa telpocatl quiijtohua: </div>
<div class='q'>Nelía tiyejyectzi ta catli nimitzicnelía. Tlahuel tiyejyectzi. Moixteyolhua nesi quen ome palomajme catli motlatijtoque iica moixtzajca. Motzoncal eltoc yejyectzi quen chivojme catli mahuiltíaj ipan nopa cuatitlamitl tlen tlali Galaad. 
<span class="verse" id="SS4_2">2&#160;</span>Motlancochhua eltoc nelchipahuac quen iniijhuiyo nopa borregojme catli yancuic quinxintoque huan quipajpactoque. Eltoc senquistoc cuali huan ajsitoc. Sesen tlen inijuanti quipiya iixnamic huan niyon se amo mopantía iseltzi. 
<span class="verse" id="SS4_3">3&#160;</span>Motenxipal nelía chichiltic quen icpatl catli chichiltic. Mocamac onpano yejyectzi. Mocampa nesi quen quitlajcotejque se granada huan quitlalijtoque ipan sesen lado para motlatise iica moixtzajca. 
<span class="verse" id="SS4_4">4&#160;</span>Moquechcuayo eltoc quen nopa huejcapantic torre catli nelía cuali quichijchijqui David para ipan quiajocuise tlahuilanca teposme. Nopona quicuapilojtoque mil tepostzajcayome catli iniaxca itequipanojcahua catli más mosemacayayaj tlahuilanase. 
<span class="verse" id="SS4_5">5&#160;</span>Nopa ome mochichijhua eltoc quen ome cuachacaltzitzi catli cuateme catli tlacuajtinemij campa onca nopa xochitl lirio. 
<span class="verse" id="SS4_6">6&#160;</span>Na niixtlejcos ipan nopa tepetl campa onca mirra huan nopa tlachiquili campa onca copali hasta tlanesis cuali huan ya panotos tzintlayohuilotl. 
<span class="verse" id="SS4_7">7&#160;</span>Nelía tiyejyectzi, ta catli nimitzicnelía. Tiyejyectzi tlen moicxihua hasta ipan motzonteco. Huan amo onca niyon se tlamantli catli amo cuali ipan ta. </div>
<div class='q'>
<span class="verse" id="SS4_8">8&#160;</span>Xihuala nohuaya, tinosihua. Xihuala nohuaya tlen tlali Líbano. Xitemo tlen nopa tepetl Amana huan tepetl Senir huan tepetl Hermón. Xitemo tlen nopa cuatitlamitl campa onca leones huan leopardos. Xihuala nohuaya. 
<span class="verse" id="SS4_9">9&#160;</span>Techichtequili noyolo, tinosihua, ta catli nimitzicnelía. Techichtequili san ica motlachiyalis huan ica nopa costli catli timotlalilijtoc moquechtla. 
<span class="verse" id="SS4_10">10&#160;</span>Nelía nechpactía motlaicnelijcayo, tinosihua, ta catli nimitzicnelía. Nelía tzopelic motlaicnelijcayo hasta quionpano nopa xocomeca atl. Motlaajhuiyacayo noja más ajhuiyac que nochi sequinoc tlaajhuiyacayome. 
<span class="verse" id="SS4_11">11&#160;</span>Tinosihua, motenxipal nelía tzopelic quen nectli. Huan tlatzintla tlen monenepil quisa nectli huan lechi. Huan moyoyo mijyotía ajhuiyac quen nopa cuatitlamitl huan tiocuame tlen tlali Líbano. </div>
<div class='q'>
<span class="verse" id="SS4_12">12&#160;</span>Tinosihua, tiitztoc quen se xochimili catli cuali tlatzactli san para na. Tiitztoc quen se ameli catli cuali tzactoc huan quen se ameyalotl catli san na noaxca. 
<span class="verse" id="SS4_13">13&#160;</span>Tiitztoc quen se yejyectzi xochimili campa chamani nopa granada huan temaca itlajca catli ajhuiyac para ma nijcua. Tiitztoc quen se cuamili tlen alheña huan sequinoc tlatzopelcayotl catli más ajhuiyac, 
<span class="verse" id="SS4_14">14&#160;</span>quen nardos huan azafrán, ohuatl catli mijyotía ajhuiyac huan canela, huan nochi tlamantli cuame catli temaca copali, mirra huan áloes. Nochi catli más ajhuiyac nijpantía ipan ta. 
<span class="verse" id="SS4_15">15&#160;</span>Ta tiitztoc quen se ameli campa meya tlahuel miyac atl para quiatequis nopa xochimili. Tiitztoc quen se ameli catli temaca atl catli cuali huan quimaca yancuic nemilistli catli quiijis. Techseseltía quen nopa atl tlen nopa pilatlajtzitzi catli meya ipan tlali Líbano. </div>
<div class='p'>Nopa ichpocatl quiijtohua: </div>
<div class='q'>
<span class="verse" id="SS4_16">16&#160;</span>Ma pehua ajaca nopa ajacatl catli huala ica ajco huan nopa ajacatl catli huala ica tlani. Ma tlailpitzaquij ipan noxochimil. Ma quichihuase ma momoyahua iajhuiyaca notlacayo para quinotzas yaya catli niquicnelía ma huala huan ma quicua catli más tzopelic tlen itlajca.  </div>
<div class='psalmlabel' id='SS5_0'> 5</div>
<div class='p'>
<span class="verse" id="SS5_1">1&#160;</span>Nopa telpocatl quiijtohua: </div>
<div class='q'>Nica niitztoc. Nosihua, na niquita motlacayo para noxochimil catli san para na. Ta catli más niquicnelía huan nijpatiita. Se paquilistli para nijcuis notlaajhuiyacayo tlen mirra huan tlen nochi sequinoc tlaajhuiyacayome catli nica nijpantía. Nijyecohua nopa nectli tlen na nosayolhua, huan niquiji nopa xocomeca atl huan nopa lechi catli noaxca. </div>
<div class='p'>Nopa sihuame tlen Jerusalén quiijtohuaj: </div>
<div class='q'>Antohuampoyohua catli anmoicnelíaj, xitlacuaca huan xiquijica nochi catli anquinequij se ica seyoc. </div>
<div class='s'>Nopa najpa huicatl </div>
<div class='p'>Nopa ichpocatl huica tlen itemic: </div>
<div class='q'>
<span class="verse" id="SS5_2">2&#160;</span>Se yohuali na nicochtoya, pero noyolo amo cochtoya. Huan nijcochcajqui para yaya catli niquicnelía nechtzajtziliyaya ipan puerta, huan nechilhuiyaya: “Techcaltlapo, ta catli nimitzicnelía, tinopaloma catli más yejyectzi, ta catli más niquicnelía huan nijpatiita. Notzonteco huan notzoncal xolontoc ica nopa ajhuachtli catli huetzi tlayohua.” </div>
<div class='q'>
<span class="verse" id="SS5_3">3&#160;</span>Pero na niquilhui: “Na ya nimoquixtili noyoyo, huajca monequis sempa nimoyoyontis. Ya nimoicxipajpajqui, huajca ¿tijnequi ma niquinsoquihuis sempa?” </div>
<div class='q'>
<span class="verse" id="SS5_4">4&#160;</span>Pero yaya catli nechicnelía quicalaqui imax para caltlaposquía huan ya nopa tlahuel nechyoltacani. 
<span class="verse" id="SS5_5">5&#160;</span>Huajca nimoquetzqui para nijcaltlapos yaya catli niquicnelía. Huan ipan nomax huan nomacpilhua chipiniyaya tlaajhuiyacayotl tlen mirra hasta motlalo ipan nopa tepostli catli ica tijtzacuaj nopa puerta. 
<span class="verse" id="SS5_6">6&#160;</span>Huan quema nijcaltlapo catli niquicnelía, yaya ayacmo itztoya. Huajca nijmachili para nimiquis. Teipa nijtemo pero amo nijpanti. Nijtzajtzili, pero amo nechnanquili. 
<span class="verse" id="SS5_7">7&#160;</span>Huan nechpantijque nopa tlacame catli quimocuitlahuíaj nopa altepetl huan nechhuitejque huan nechcocojque pampa amo quimachilijque para tlen ninemiyaya tlayohua. Huan nopa tlacame catli quimocuitlahuiyayaj nopa puerta nechcuilijque noyoyo catli ica nimopictoya. </div>
<div class='p'>Nopa ichpocatl quinilhuía nopa sihuame: </div>
<div class='q'>
<span class="verse" id="SS5_8">8&#160;</span>Ansihuame tlen altepetl Jerusalén, sintla anquipantíaj yaya catli niquicnelía, xiquilhuica para nijmati nimococohua pampa tlahuel nijnequi itlaicnelil. </div>
<div class='p'>Sihuame tlen Jerusalén quiijtohuaj: </div>
<div class='q'>
<span class="verse" id="SS5_9">9&#160;</span>Ta tisihuatl catli más tinelyejyectzi tlen nochi sihuame, techilhui ¿tlaque más quipiya yaya catli tiquicnelía catli sequinoc amo quipiyaj para techilhuisquía inin? </div>
<div class='p'>Nopa ichpocatl quihueyitlalía ihuehue, quiijtohua: </div>
<div class='q'>
<span class="verse" id="SS5_10">10&#160;</span>Catli niquicnelía yaya chipactic huan san yaya catli más yejyectzi tlen majtlactli mil tlacame. 
<span class="verse" id="SS5_11">11&#160;</span>Itzonteco nesi quen senquistoc oro, huan itzoncal ijilacatztic huan yayahuic quen iijhuiyo nopa cacalotl. 
<span class="verse" id="SS5_12">12&#160;</span>Iixteyol nesi quen ome pilpalomajtzitzi catli moquetztoque iteno se atentli huan maltíaj ipan lechi. Onpano yejyectzi iixteyol quen piltetzitzi catli quinquetztoque ipan itencuayo. 
<span class="verse" id="SS5_13">13&#160;</span>Icampa eltoque quen xochime catli ajhuiyac mijyotíaj, huan itenxipal nesi quen se xochitl lirio campa quisa tlaajhuiyacayotl tlen mirra. 
<span class="verse" id="SS5_14">14&#160;</span>Iajcolhua eltoque quen tepostli tlen oro catli quiyejyecchijtoque ica piltetzitzi catli itoca topacio. Huan itlacayo eltoc quen marfil catli quicualchijchijtoque ica zafiros. 
<span class="verse" id="SS5_15">15&#160;</span>Imetz eltoc quen nopa tlaquetzali tlen mármol catli moquetztoc ipan senquistoc oro. Quipiya tetili quen nopa cuatitlamitl tlen tlali Líbano. Amo aqui seyoc quen ya. 
<span class="verse" id="SS5_16">16&#160;</span>Nelía tzopelic icamac. Nochi tlen ya senquistoc cuali. Ansihuame tlen altepetl Jerusalén, quej nopa yaya catli niquicnelía. Yaya catli nohuampox.  </div>
<div class='psalmlabel' id='SS6_0'> 6</div>
<div class='p'>
<span class="verse" id="SS6_1">1&#160;</span>Sihuame tlen Jerusalén quiijtohuaj: </div>
<div class='q'>Ta catli más tiyejyectzi tlen nochi sihuame, ¿canque yajqui yaya catli tiquicnelía? ¿Canque mocajqui yaya catli tiquicnelía? Tojuanti tiyase mohuaya tijtemotij. </div>
<div class='p'>Nopa ichpocatl huica: </div>
<div class='q'>
<span class="verse" id="SS6_2">2&#160;</span>Yaya catli niquicnelía yajtoc campa ixochimil campa nochi tlaajhuiyaxtoc. Yajqui quintlamacati iborregojhua huan quitequiti xochitl. 
<span class="verse" id="SS6_3">3&#160;</span>Na niiaxca ya catli nechicnelía huan yaya noaxca na. Yaya quintlamaca iborregojhua campa nopa xochimili tlen lirios. </div>
<div class='s'>Nopa macuilpa huicatl </div>
<div class='p'>Nopa telpocatl quiijtohua: </div>
<div class='q'>
<span class="verse" id="SS6_4">4&#160;</span>Ta catli nimitzicnelía, nelía tiyejyectzi quen nopa altepetl Tirsa. Quena, tinelyejyectzi quen altepetl Jerusalén. Tlahuel nechyoltilana ma nimitzsentlachilis quen soldados catli yohuij para tlahuilanatij. 
<span class="verse" id="SS6_5">5&#160;</span>Ayacmo techtlachili pampa moixteyolhua nechtlantoque. Motzoncal eltoc quen nopa chivojme catli mahuiltíaj ipan nopa cuatitlamitl tlen tlali Galaad. 
<span class="verse" id="SS6_6">6&#160;</span>Motlancochhua nochi eltoc cuali. Sesen motlancoch quipiya ihuical huan niyon se amo polihui. Eltoque chipahuaque quen nopa borregojme catli ya maltijtoque huan yohuij para quinximase. 
<span class="verse" id="SS6_7">7&#160;</span>Mocampa chichiltic quen se granada catli motlajcoitztoc. Quena, nelía ajhuiyac mocampa catli tijtlatijtoc itla moixtzajca. 
<span class="verse" id="SS6_8">8&#160;</span>Masque nihuelisquía nijtlapejpenisquía tlen 60 sihua tlanahuatiani, o 80 noompa sihuajhua o tlahuel miyac ichpocame, 
<span class="verse" id="SS6_9">9&#160;</span>san ta nimitztlapejpenisquía, ta tinopaloma. San ta tiiyojtzi tlen nochi sihuame nijnequisquía, ta catli tieltoc quen tiiyojtzi cone monana. Quema mitzitaque nopa ichpocame tlen altepetl Jerusalén san mitzsentlachilijque. Nojquiya nopa sihua tlanahuatiani huan nopa ompa sihuame mitzhueyimatque. Quiijtojque: 
<span class="verse" id="SS6_10">10&#160;</span>“¿Ajqueya ne catli monextía quen nopa tonati catli onpejtoc quisa ica ijnaloc? Nelía yejyectzi quen nopa metztli catli noja monextía ipan ilhuicac. Teipa hualpetlani quen itlahuil ne tonati. Tlahuel techyoltilana ma nijsentlachilis quen soldados catli yohuij para tlahuilanatij.” </div>
<div class='q'>
<span class="verse" id="SS6_11">11&#160;</span>Na niyajqui campa nopa cuamili tlen nueces cuame para niquitas sintla tlaxoxohuiya ipan nopa tlamayamitl. Nijnejqui niquinitas sintla chamaniyayaj nopa xocomeca milme huan sintla ya quistoc ixochiyo nopa granadas. 
<span class="verse" id="SS6_12">12&#160;</span>Teipa ayacmo nijmatqui tlaque panoc huan nimomacac cuenta para niyohuiyaya ipan notepos cahuayo catli nomasehualhua quipixque para niinintlanahuatijca. </div>
<div class='p'>Sihuame tlen Jerusalén quiijtohuaj: </div>
<div class='q'>
<span class="verse" id="SS6_13">13&#160;</span>Ximocuepa, tisulamita ichpocatl, ximocuepa. Ximocuepa pampa tijnequij timitzitase. </div>
<div class='p'>Nopa telpocatl quiijtohua: </div>
<div class='q'>¿Para tlen anquinequij anquiitase ne sulamita? </div>
<div class='p'>Sihuame tlen Jerusalén quiijtohuaj: </div>
<div class='q'>Tijnequij tiquitase quenicatza yejyectzi mijtotía.  </div>
<div class='psalmlabel' id='SS7_0'> 7</div>
<div class='p'>
<span class="verse" id="SS7_1">1&#160;</span>Nopa telpocatl quiijtohua: </div>
<div class='q'>Nelía yejyectzi nesi moicxihua ipan motecac, ta tiichpocatl catli nimitzicnelía. Quinamiqui tiitztos ipan ichaj se tlanahuatijquetl. Motzinquechtla nesi quen se tlacualnescayotl catli quichijchijtoque ica catli senquistoc oro. Nesi quen quicualtlali se catli nelía quimati. 
<span class="verse" id="SS7_2">2&#160;</span>Moxic nesi quen se taza catli nochipa temitoc ica xocomeca atl. Moijti nesi quen se tlamontomitl tlen trigo catli quiyahualojtoque ica xochitl. 
<span class="verse" id="SS7_3">3&#160;</span>Mochichijhua nesij quen ome cuachacaltzitzi catli cuateme. 
<span class="verse" id="SS7_4">4&#160;</span>Moquechcuayo nesi quen se torre huejcapantic tlen marfil. Moixteyolhua cahuanij quen nopa ome piletas catli eltoc ipan altepetl Hesbón, nechca nopa puerta Bat Rabín. Moyacatzol eltoc quen nopa torre huejcapantic ipan tlali Líbano catli tlachixtoc ica campa altepetl Damasco. 
<span class="verse" id="SS7_5">5&#160;</span>Motzonteco nesi yejyectzi quen nopa tepetl Carmelo. Motzoncal nesi quen icpatl catli chichiltic. Ica motzoncal catli tijxinepalojtoc techmasiltijtoc na, nitlanahuatijquetl. </div>
<div class='q'>
<span class="verse" id="SS7_6">6&#160;</span>Ta catli nimitzicnelía, nelía tiyejyectzi huan nelía nechpactía motlaicnelil. 
<span class="verse" id="SS7_7">7&#160;</span>Timoquetza yejyectzi quen se apachi cuahuitl huan mochichijhua eltoque quen ome quechtli tlen itlajca xocomecatl. 
<span class="verse" id="SS7_8">8&#160;</span>Na nimoilhui: “Nitlejcos ipan ne apachi cuahuitl huan nimoaxcatis itlajca. Huajca mochichijhua elise quen itlajca apachi cuahuitl huan moijiyo mijyotis quen manzanas catli ajhuiyac. 
<span class="verse" id="SS7_9">9&#160;</span>Mocamac nelía tzopelic quen nopa xocomeca atl catli más ajhuiyac catli hualtemo ipan motenxipal huan motlancoch.” </div>
<div class='p'>Nopa ichpocatl quiijtohua: </div>
<div class='q'>
<span class="verse" id="SS7_10">10&#160;</span>Na niiaxca yaya catli nechicnelía, huan yaya tlahuel quinequi itztos nohuaya. 
<span class="verse" id="SS7_11">11&#160;</span>Xihuala nohuaya ta catli nimitzicnelía. Ma tiyaca campa cuatitlamitl. Ma titonilitij campa onca miyac xochitl tlen alheña. 
<span class="verse" id="SS7_12">12&#160;</span>Ica ijnaloc tiyase campa toxocomeca milhua para tiquitase sintla ya quipixtoc itlajca. Tiquitase sintla ya xochiyohua nopa granada. Huan nopona na nimitzmacas notlaicnelijcayo. 
<span class="verse" id="SS7_13">13&#160;</span>Nopa mandrágoras xihuitl mijyotía yejyectzi huan techfuerzajmacase. Huelis tijchihuase tlen hueli tlamantli catli tijnequise pampa miyac tlamantli cuatlactli mochiya. Huelis tijchihuase catli yancuic o catli ya ipa tijchijtoque. Nochi catli cuali nicajoctoc para ta catli nimitzicnelía.  </div>
<div class='psalmlabel' id='SS8_0'> 8</div>
<div class='p'>
<span class="verse" id="SS8_1">1&#160;</span>Nopa ichpocatl quiijtohua: </div>
<div class='q'>Nelía cuali sintla tieltosquía tinoicni catli quichichitijtosquía nonana. Quej nopa, quema nimitzpantisquía campa hueli nimitztzoponisquía huan amo aqui nechpinajtisquía. 
<span class="verse" id="SS8_2">2&#160;</span>Huan na nimitzhuicasquía huan nimitzcalaquisquía ichaj nonana huan ta techmachtisquía. Huan na nimitzmacasquía nopa xocomeca atl catli quipiya tlaajhuiyacayotl. Huan nimitzmacasquía iayo nogranadas catli más tzopelic. 
<span class="verse" id="SS8_3">3&#160;</span>Huan momaopoch tijtlalisquía tlatzintla tlen notzonteco huan ica momanejmac technajnahuasquía. </div>
<div class='p'>Nopa ichpocatl quincamanalhuía nopa sihuame: </div>
<div class='q'>
<span class="verse" id="SS8_4">4&#160;</span>Ansihuame tlen altepetl Jerusalén, nimechilhuía amo xijcochsosoloca catli niquicnelía. Xijcahuaca ma cochi hasta quema yaya quinequis isas. </div>
<div class='s'>Nopa chicuasempa huicatl </div>
<div class='p'>Nopa sihuame tlen Jerusalén quiijtohuaj: </div>
<div class='q'>
<span class="verse" id="SS8_5">5&#160;</span>¿Ajqueya ne catli motlatzquilijtihuala iajcolpa yaya catli quiicnelía? </div>
<div class='p'>Nopa ichpocatl quiijtohua: </div>
<div class='q'>Na nimitzixiti itzala se manzana cuahuitl campa monana quipixqui tlacuajcualocayotl quema mitztlacatilti. 
<span class="verse" id="SS8_6">6&#160;</span>Techtlatzquilti ipan moyolo quen se sello huan techhuica nochipa ipan moajcol quen se tlanextilijcayotl para techicnelía. Pampa nelía chicahuac nopa tlaicnelijcayotl catli nijmachilía huan eltoc quen miquilistli pampa amo hueli nijtzacuilis. Tlahuel nimitznequi huan nopa tlaicnelijcayotl eltoc quen se tlitl catli cahuani ixochiyo pampa tlahuel tlatla. 
<span class="verse" id="SS8_7">7&#160;</span>Masque quitequilisquíaj tlahuel miyac atl amo huelis quisehuise nopa tlilelemectli tlen tlaicnelijcayotl. Niyon amo huelis quisehuise masque hualasquíaj ipani nochi pilatlajtzitzi. Huan sintla se tlacatl quinequisquía quicohuas nopa tlaicnelijcayotl catli nijmachilía huan nechtlaxtlahuisquía ica nochi iricojyo catli quipiya, amo quiaxilisquía huan san nijpinahualtisquía. </div>
<div class='p'>Iicnihua nopa ichpocatl quiijtohuaj: </div>
<div class='q'>
<span class="verse" id="SS8_8">8&#160;</span>Tijpiyaj se tosihua icni catli noja tziquitetzi. Ayamo chichihualquisa. Huajca ¿tlaque tijchihuase sintla hualase quiijtlaniquij? 
<span class="verse" id="SS8_9">9&#160;</span>Sintla yaya momocuitlahuía ica telpocame, huajca tijfuerzajmacase. Sintla yaya quinselía telpocame, tijyahualose ica huapalme tlen tiocuahuitl para amo huelis quiajsise. </div>
<div class='p'>Nopa ichpocatl quiijtohua: </div>
<div class='q'>
<span class="verse" id="SS8_10">10&#160;</span>Na nimomocuitlahuijtoc huan ama nijpiya nochichijhua quen torres catli huejcapantique. Huan yeca yaya catli nechicnelía paqui ica na. </div>
<div class='q'>
<span class="verse" id="SS8_11">11&#160;</span>Salomón, tijpixqui se xocomeca mili ipan Baal Hamón catli tiquincahuili sequinoc ma quimocuitlahuica para se tlaxtlahuili. Huan quema ajsiyaya tonali para quitequise itlajca, sesen tlen inijuanti mitzmacaj mil plata tomi. 
<span class="verse" id="SS8_12">12&#160;</span>Pero ica nopa xocomeca mili catli noaxca na, nica eltoc ni mil plata tomi catli nijpiya, nochi eltoc para ta Salomón. Huan nopa 200 plata tomi ya niquinmacac nopa tlacame catli quimocuitlahuiyayaj. </div>
<div class='p'>Nopa telpocatl quiijtohua: </div>
<div class='q'>
<span class="verse" id="SS8_13">13&#160;</span>Ta catli nimitzicnelía, ta catli tiitztoc ipan xocomeca milme, nochi mohuampoyohua quipajcaquij motoscac pampa tlahuel yejyectzi. Huan na nojquiya techcahuili ma nijcaqui. </div>
<div class='p'>Nopa ichpocatl quiijtohua: </div>
<div class='q'>
<span class="verse" id="SS8_14">14&#160;</span>Ximoisihuilti ta catli nimitzicnelía. Ximotlalojtihuala quen se hueyi masatl o quen se cuachacaltzi ipan nopa cuatitlamitl catli temitoc ica tlaajhuiyacayotl.</div><div class="footnote">
<hr />
</div>
</div></body></html>
