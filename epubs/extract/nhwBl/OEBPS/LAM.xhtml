<!DOCTYPE html>
<html xmlns="http://www.w3.org/1999/xhtml" xmlns:epub="http://www.idpf.org/2007/ops" lang="nhw" dir="ltr">
<head>
<meta charset="UTF-8" />
<link rel="stylesheet" href="epub.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width, height=device-height"/>
<title>Icamanal toteco; Santa Bíblia LAMENTACIONES 1</title>
</head>
<body dir='ltr'>
<ul class='tnav'>
<li><a href='index.xhtml'>LAMENTACIONES</a></li>
</ul><ul class='tnav'><li><a href='LAM.xhtml#LM1_0'>1</a></li>
<li><a href='LAM.xhtml#LM2_0'>2</a></li>
<li><a href='LAM.xhtml#LM3_0'>3</a></li>
<li><a href='LAM.xhtml#LM4_0'>4</a></li>
<li><a href='LAM.xhtml#LM5_0'>5</a></li>
</ul>

<div class='main' id='LM0_0'>

<div class='mt'>Lamentaciones  </div>
<div class='psalmlabel' id='LM1_0'> 1</div>
<div class='s'>Jeremías quichoquili altepetl Jerusalén </div>
<div class='p'>

<span class="verse" id="LM1_1">1&#160;</span>Tlahuel iseltzi mocajtoc Jerusalén, ayacmo eltoc quen achtihui quema temitoya ica masehualme. Ni altepetl catli quinnahuatiyaya miyac pilaltepetzitzi, ama nesi quen se sihuatl catli cahualtzi. Achtihui ni altepetl eliyaya nelía yejyectzi quen iichpoca se tlanahuatijquetl, pero ama mocahua quen se tequipanojquetl catli quitequipanoltíaj ica tequitl catli tlahuel ohui. </div>
<div class='p'>
<span class="verse" id="LM1_2">2&#160;</span>Seyohual Jerusalén ehuani tlahuel chocaj quen se ichpocatl catli tzajtzi huan temo iixayo. Chocaj quen se ahuilnenca sihuatl catli quinpixqui miyac tlacame catli quiicneliyayaj, pero teipa amo aqui mocahua para quiyoltlalis. Quicajtejtoque nochi ihuampoyohua. Quej nopa nojquiya nochi tlalme catli eliyayaj ihuampoyohua ni altepetl Jerusalén. Ama quicajcayajtoque huan mocueptoque icualancaitacahua. </div>
<div class='p'>
<span class="verse" id="LM1_3">3&#160;</span>Tlali Judá ehuani ama tlaijiyohuíaj campa hueli ipan sequinoc tlalme. Amo huelij mosiyajquetzaj pampa quintlantoque catli quintemojtinemiyayaj. Quena, quinitzquitoque huan quinhuicatoque huan ayacmo quimatij tlaque quichihuase para momanahuise. </div>
<div class='p'>
<span class="verse" id="LM1_4">4&#160;</span>Tlatzitzicatoc nochi ojtli catli calaqui ipan ni tepetl Sion. Ayacmo aqui itztoc para hualas ipan ilhuitl. Ipuertas campa calaquij ipan itepa ni altepetl tlatzitzicatoc. Nochi totajtzitzi chocaj. Nochi ichpocame quinhuicatoque. Catli mocahuaj ipan Jerusalén tlahuel motequipachohuaj. </div>
<div class='p'>
<span class="verse" id="LM1_5">5&#160;</span>Inincualancaitacahua Jerusalén ehuani ama mochijtoque inintecohua. Moricojchijtoque ica catli quipixtoyaj. Quena, TOTECO quitlatzacuiltijtoc ni altepetl huan nochi catli ehuaj nica pampa miyac tlajtlacolchijtoque. TOTECO quincahuilijtoc inincualancaitacahua ma quinhuicaca ininconehua hasta seyoc tlali. </div>
<div class='p'>
<span class="verse" id="LM1_6">6&#160;</span>Quisosolojtoque nochi iyejca ni hueyi altepetl ipan tepetl Sion huan ayacmo nesi. Catli tlanahuatiyayaj ipan ni altepetl, ama mayantinemij quen masame catli quitemojtinemij sacatl. Pano siyajtoque hasta san moicxihuahuatatzaj quen masame catli ayacmo hueli cholose tlen inintlapejcahua. </div>
<div class='p'>
<span class="verse" id="LM1_7">7&#160;</span>Masque noja titlaijiyohuíaj nica huan ayacmo onca tochajchaj, tiquelnamiquij nopa tlamantli pajpatiyo catli tijpixtoyaj tlen huejcajya. Pero quema tihuetzque ininmaco tocualancaitacahua, amo aqui hualajqui techpalehuiqui. Quema tocualancaitacahua tiJerusalén ehuani quiitaque quenicatza mocajqui ni altepetl, san toca huetzcaque. </div>
<div class='p'>
<span class="verse" id="LM1_8">8&#160;</span>Tojuanti catli tiehuaj Jerusalén nelía titlajtlacolchijtoque huan yeca nochi techcualancaitaj. Catli quitlepanitayayaj ni altepetl, ama quihuejcamajcahuaj. Tocualancaitacahua quiitztoque ni altepetl quen se sihuatl xolotl catli choca huan moicancuepa ica pinahualistli. </div>
<div class='p'>
<span class="verse" id="LM1_9">9&#160;</span>Tiitztoque quen se ahuilnenca sihuatl catli quipiya icuex soquiyo ica itlajtlacol. Quen catli ahuilnemiyayaj, masehualme catli nica ehuayayaj amo moilhuijque tlaque ininpantisquía. Amo momocuitlahuijque huan yeca ama huetztoc toaltepe huan amo aqui itztoc para techyoltlalis. </div>
<div class='p'>“TOTECO, xiquita quenicatza techpinahualtijtoque huan quenicatza mohueyimatij tocualancaitacahua. 
<span class="verse" id="LM1_10">10&#160;</span>Tocualancaitacahua moaxcatijtoque catli tlahuel ipati ipan toaltepe. Tiquitztoque quenicatza calajque ipan motiopa. Calactoque seyoc tlali ehuani catli amo mitziximatij, TOTECO. Calactoque campa ta tiquijto amo hueli calaquise.” </div>
<div class='p'>
<span class="verse" id="LM1_11">11&#160;</span>“TOTECO, nochi tojuanti catli timocahuaj ipan Jerusalén tichocaj huan tijtemojtinemij tlacualistli. Catli ipati catli mocahuayaya tomaco tijpatlatoque ica tlacualistli para noja huelis tiitztose. Xijtlachili, TOTECO, quenicatza timocajtoque. Xijtlachili quenicatza nochi quihuihuiitaj ni moaltepe.” </div>
<div class='p'>
<span class="verse" id="LM1_12">12&#160;</span>“Amojuanti catli anyohuij ipan ojtli, ximoquetzaca huan ximoilhuica sintla onca seyoc tlatzacuiltili quen catli tijpixtoque. Nelía chicahuac catli techchihuilijtoc TOTECO. Techtitlanili ni tlaijiyohuilistli pampa cualanqui tohuaya. </div>
<div class='p'>
<span class="verse" id="LM1_13">13&#160;</span>“Eltoc quen TOTECO quititlanqui tlen huejcapa se tlatzacuiltili catli eltoc quen se tlitl catli ajsitoc hasta ipan nochi toomiyo. Quisencajqui se tlaquetztli para toicxihua para ma timocuepaca tlen totlajtlacolhua. Tijmatij techtlahuelcajtoc. Titlapolohuaj tlatoctzitzi. </div>
<div class='p'>
<span class="verse" id="LM1_14">14&#160;</span>“TOTECO quiilpijtoc nochi totlajtlacolhua ipan toquechtla. Quichijtoc quen se catli quiilpía se cuahuitl ininquechtla torojme para tlaxahuase huan quihuica nopa lazo imaco. Quena, TOTECO techtlalilijtoc totlajtlacolhua ipan toquechtla quen se tlamamali huan quitlalijtoc nopa lazo ininmaco tocualancaitacahua. Quichijtoc para tlamis tofuerza. Toteco techtlalijtoc ininmaco masehualme catli tetique para techtlaxahualtise huan amo hueli timotojtomase. </div>
<div class='p'>
<span class="verse" id="LM1_15">15&#160;</span>“Toteco quintzontlamiltijtoc nochi tlacame catli más tetique ipan toaltepe. Quichijqui ma hualaca catli quinmictijtoque totelpocahua. Toteco ipan moquejquetztoc tiJerusalén ehuani quen se ipan moquejquetza xocomecatl itlajca para quiquixtilis iayo. Achtihuiya nica totlal Judá nesiyaya quen se yejyectzi ichpocatl catli ayamo aqui quinojnotztoc. </div>
<div class='p'>
<span class="verse" id="LM1_16">16&#160;</span>“Tlahuel tichocaj pampa hualajtoc nochi ni fiero tlamantli tlen topantis. Toixteyol temitoc ica toixayo huan amo aqui para techyoltlalis. Amo aqui catli techyolchicahuas. Nochi catli timocahuaj ipan toaltepe tiitztoque quen tiicnotzitzi pampa techtlanque tocualancaitacahua.” </div>
<div class='p'>
<span class="verse" id="LM1_17">17&#160;</span>Tojuanti catli tiitztoque ipan altepetl Jerusalén timomatlananaj ajqueya techpalehuis, pero amo aqui techyoltlalía. TOTECO tlanahuatijtoc para nopa tlalme catli techyahualohua ma mocuepaca tocualancaitacahua. Quiijtojtoc nochi ma techitaca tiJerusalén ehuani quen se tlamantli catli quiijiyaj. </div>
<div class='p'>
<span class="verse" id="LM1_18">18&#160;</span>“Pero TOTECO quichihua catli xitlahuac pampa tojuanti catli tiehuaj nica amo tijchijtoque catli technahuatijtoc. Nochi catli anehuani ipan pilaltepetzitzi techtlacaquilica, xiquitaca quenicatza titlaijiyohuíaj. Totelpocahua huan toichpocahua quinhuicaque. </div>
<div class='p'>
<span class="verse" id="LM1_19">19&#160;</span>“Quen se ahuilnenca sihuatl quintemohua nopa tlacame catli quiicneliyayaj huan amo hueli quinpantía pampa quicajcayajtoque, quen nopa techcajcayajtoc totlajtlacolhua. Ama nochi tototajtzitzi huan huehue tlacame ya mijque ica mayantli nica ipan altepetl. Quitemojtinemiyayaj tlacualistli para noja hueltosquíaj itztosquíaj, pero amo quipantijque.” </div>
<div class='p'>
<span class="verse" id="LM1_20">20&#160;</span>“TOTECO, xijtlachili quenicatza timotequipachohuaj. Tijmatij quenicatza toyolo tzayanisnequi. Huihuipica noijti quema nimoilhuía quenicatza timohuejcamajcajtoque. Calteno temictíaj ica machete. Nica calijtic miquilistli techchiya. </div>
<div class='p'>
<span class="verse" id="LM1_21">21&#160;</span>“Ne masehualme quicaquij quenicatza titlahuejchihuaj, pero amo aqui itztoc para techyoltlalis. Nochi tocualancaitacahua campa hueli quimatij catli topantitoc. Paquij ica catli ta, TOTECO, techchihuilijtoc. Ma huala nopa tonal catli tiquijtojtoc para hualas huan ma ininpanti quen tojuanti topantitoc. </div>
<div class='p'>
<span class="verse" id="LM1_22">22&#160;</span>“Xijtlachili ta nochi tlamantli catli fiero quichijtoque inijuanti. Xiquinchihuili quen quinamiqui por inintlajtlacolhua nojquiya, quen techchijtoc por totlajtlacolhua. Tlahuel tichocaj tiJerusalén ehuani. Tijmatij titlapolose.”  </div>
<div class='psalmlabel' id='LM2_0'> 2</div>
<div class='s'>Toteco cualanqui pampa israelitame tlajtlacolchijtoque </div>
<div class='p'>
<span class="verse" id="LM2_1">1&#160;</span>Toteco quipachojtoc Jerusalén ica ihueyi cualancayo catli eltoc quen se hueyi mixtli. Quisosolojtoc nopa altepetl catli más yejyectzi ipan tlali Israel. Eltoc quen quimajcajtoc Jerusalén tlen ilhuicactli hasta tlalchi. Pampa tlahuel cualaniyaya Toteco, niyon amo quitlasojtlatoc itiopa. </div>
<div class='p'>
<span class="verse" id="LM2_2">2&#160;</span>Toteco quisosolo nochi tochajchaj tiisraelitame [2:2 Tiiixhuihua Jacob o Israel.]. Ica se tlatoctzi ica icualancayo quisemanqui nochi tepancalme catli más cuali tlasencahuali para ipan timomanahuijtosquíaj. Tlalchi huetztoc nochi catli eltoya ipan Jerusalén, nopa altepetl más yejyectzi ipan tlali Judá. Quitlamiltijtoc inintlanahuatilhua catli itztoyaj tlanahuatiani nica huan quinpinahualtijtoc. </div>
<div class='p'>
<span class="verse" id="LM2_3">3&#160;</span>Quema tlahuel cualanqui Toteco, techquixtili nochi tochicahualis tiisraelitame. Techquixtili imax catli techmocuitlahuiyaya tlen tocualancaitacahua huan quincahuilijtoc ma techtlanica. Icualancayo quen se hueyi tlitl hualajtoc quisemanaqui campa mocahuayayaj totlanahuatijcahua ipan tlali Israel. </div>
<div class='p'>
<span class="verse" id="LM2_4">4&#160;</span>Quen se tocualancaitaca catli quicualtlali icuahuitol huan techcoco, Toteco quisemantoc nochi catli quiitac yejyectzi. Quen se tlitl, icualancayo quiajsic hasta tocalijtic tojuanti catli tiitztoyaj ipan yejyectzi Jerusalén. </div>
<div class='p'>
<span class="verse" id="LM2_5">5&#160;</span>Toteco quichijqui quen elisquía se tocualancaitaca. Techtzontlamiltijtoc tiisraelitame. Quisemantoc totequicalhua catli eliyayaj cuajcualtzi. Quitlahuiso nochi nopa huejcapantique tepancalme catli tlasencahuali nelcuali para ipan timomanahuisquíaj. Tlahuel quimiyaquilijtoc totequipachol tiehuani ni altepetl catli más yejyectzi eliyaya tlen nochi ipan tlali Judá. </div>
<div class='p'>
<span class="verse" id="LM2_6">6&#160;</span>Quisemantoc ichaj quen se xajcali ipan mili. Quena, quisosolo itiopa campa timosentiliyayaj. TOTECO quichijqui ma tiquelcahuaca nopa ilhuitl huan nopa tonali quema timosiyajquetzayayaj para ayacmo ma tiquinchihuilica cuenta. Ica icualancayo quinhuejcamajcajtoc totlanahuatijcahua ininhuaya totajtzitzi. </div>
<div class='p'>
<span class="verse" id="LM2_7">7&#160;</span>Toteco quitlahuelcajtoc itlaixpa campa tijmacayayaj tlacajcahualistli. Amo quinequi quiitas itiopa. Quitemactilijtoc ininmaco tocualancaitacahua nopa tepamitl catli quitzacuayaya ni altepetl. Seyoc tlali ehuani catli amo quitlepanitaj TOTECO tlahuejchihuaj ipan itiopa. Caquisti quen tiisraelitame tipaquiyayaj para titlaixpiyaj ipan se ilhuitl, pero amo ya. </div>
<div class='p'>
<span class="verse" id="LM2_8">8&#160;</span>TOTECO moilhui para quisemanas ni altepetl Jerusalén catli eliyaya yejyectzi. Quisencajqui quenicatza quisosolosquía huan quichijqui. Huan quema hualajque tocualancaitacahua ica ininchicahualis, itepa Jerusalén catli techmanahuiyaya huetzqui tlatzintla. </div>
<div class='p'>
<span class="verse" id="LM2_9">9&#160;</span>Ama ni altepetl amo quipiya puertas ipan itepa huan itepa catli quiyahualohuayaya, san tlapojtoc mocahua. Tohueyi tlanahuatijca huan catli quipalehuiyayaj ipan itequi itztoque ipan sequinoc tlalme. Nopona amo onca itlanahuatilhua TOTECO. Tlajtol pannextiani nopona amo quiselíaj camanali ipan tlanextili para ma tlayolmelahuaca. </div>
<div class='p'>
<span class="verse" id="LM2_10">10&#160;</span>Nopa tlayacanani ipan altepetl Jerusalén motzontlaltemíaj huan moyoyontíaj ica catli fiero para quinextíaj inintequipachol. Mosehuíaj tlalchi huan amo moliníaj. Telpocame tlen Jerusalén mocuahuijtzomaj tlalchi ica pinahualistli. </div>
<div class='p'>
<span class="verse" id="LM2_11">11&#160;</span>Noixteyol siyajtoc pampa tlahuel nichocatoc. Nelía nimotequipachohua. Nijmati tzayanis noyolo quema niquita para mocahua semantoc ni yejyectzi altepetl. Huan quema niquinita coneme huan pilconetzitzi catli noja chichij apismiquij callejtipa, amo hueli niquijiyohuía. </div>
<div class='p'>
<span class="verse" id="LM2_12">12&#160;</span>Nopa coneme quintlatzintoquilíaj ininnanahua: “¿Canque eltoc pantzi huan xocomeca atl para tijcuase?” Teipa huetzij mictoque ojtipa. Imaco ininnana moijiyoquixtíaj huan tlamij. </div>
<div class='p'>
<span class="verse" id="LM2_13">13&#160;</span>“¿Tlaque huelis nimechilhuis, anJerusalén ehuani, para anmoyoltlalise? Amo quema niquitztoc se tlasemanalistli quej ni. Techcocojtoque huejcatla hasta quen ihuejcatlanca nopa hueyi atl. ¿Ajqueya huelis quichicahuas toaltepe?” </div>
<div class='p'>
<span class="verse" id="LM2_14">14&#160;</span>Nopa tlajtol pannextiani istlacatque ica catli quiitayayaj ipan tlanextili. Quiijtojque amo tleno topantis masque nochi san tlen hueli tijchihuase. Amo quipannextijque tetlajtlacolhua para quicotonilijtosquíaj huan amo monectosquía quinhuicatosquíaj huejca para tlaijiyohuise pampa miyac tlajtlacolchijtoyaj. San teilhuijque tlamantli catli amo neli huan quinchijque ma quineltocaca para nochi eltoya cuali ica TOTECO. </div>
<div class='p'>
<span class="verse" id="LM2_15">15&#160;</span>Nochi catli yohuij ipan ojtli huan quiitaj Jerusalén, momatlajtlaxcalohuaj ica paquilistli para techhuihuiitaj. Quiquisij huan mocuaojoliníaj huan toca huetzcaj por catli ipanti ni yejyectzi altepetl Jerusalén. Quiijtohuaj: “¿Ya ni nopa altepetl catli quiijtohuayayaj para catli más yejyectzi ipan nochi tlaltipactli?” </div>
<div class='p'>
<span class="verse" id="LM2_16">16&#160;</span>Ama nochi tocualancaitacahua toca camanaltij huan quimahuispolohuaj toaltepe pampa semantoc. Motlanhuehuechotzaj ica paquilistli. Quiijtohuaj: “Ni nopa tonal catli tijchiyayayaj. Huan ama, quena, tiquitaque.” </div>
<div class='p'>
<span class="verse" id="LM2_17">17&#160;</span>TOTECO quichijqui catli moilhuijtoya para quichihuas. Tlantoc catli quiijto icamanal catli techilhui hasta huejcajya. Quiijtojtoya para techsemanasquía sintla tijtlahuelcahuasquíaj, huan quena, tlasosolojtoc huan amo techtlapojpolhui. Quicahuilijtoc ma toca huetzcaca tocualancaitacahua. Quinmacac hueyi chicahualistli. </div>
<div class='p'>
<span class="verse" id="LM2_18">18&#160;</span>Nochi masehualme ipan ni altepetl ma quitlajtlanica TOTECO ma techpalehui. “Quena, nochi amojuanti xichocaca yohuali tonali hasta toixayo mochihuas se hueyatl iixpa. Ma amo mosiyajquetza toixteyol, xisenchocaca. </div>
<div class='p'>
<span class="verse" id="LM2_19">19&#160;</span>“Ximehuaca ica tlayohua huan xitlahuejchihuaca. Sesen nahui horas quema mopatla nopa tlachixquetl ipan nopa huejcapantic tepancali, sempa xichocaca quen nochi quichihuayayaj achtihuiya.” </div>
<div class='p'>
<span class="verse" id="LM2_20">20&#160;</span>“Xijtlachili, TOTECO, nochi catli techchihuilijtoc timomasehualhua. ¿Tiquita cuali para tename monequi quincuase ininpilconehua catli noja chichij? ¿Tiquita cuali para quinmictise totajtzitzi huan tlajtol pannextiani ipan motiopa? </div>
<div class='p'>
<span class="verse" id="LM2_21">21&#160;</span>“Xijtlachili inintlacayo telpocame huan huehuentzitzi catli tepejtoque ojojtipa. Totelpocahua huan toichpocahua quinmictijtoque ica machete. Ipan nopa tonal quema ticualaniyaya tohuaya, tiquinmicti. Tiquinmicti huan amo tiquintlapojpolhui. </div>
<div class='p'>
<span class="verse" id="LM2_22">22&#160;</span>“Tijchijtoc ma hualaca tlacame catli fiero tlen campa hueli, quen hualasquíaj ipan se ilhuitl. Ipan nopa tonal quema ticualantoya tohuaya, amo aqui huelqui momanahuis para itztos. Noconehua catli niquiniscalti huan niquinmocuitlahui, tocualancaitacahua quinmictijque.”  </div>
<div class='psalmlabel' id='LM3_0'> 3</div>
<div class='s'>Jeremías motemachi ipan Toteco catli temachtli </div>
<div class='p'>
<span class="verse" id="LM3_1">1&#160;</span>Na se nitlacatl catli niquitztoc nopa tlaijiyohuilistli catli huala quema techmaquilijtoc TOTECO ica cualantli. 
<span class="verse" id="LM3_2">2&#160;</span>Nechyacantoc TOTECO campa tzintlayohuilotl. Nechchijtoc ma ninejnemi ipan ojtli catli amo quipiya niyon quentzi tlahuili. 
<span class="verse" id="LM3_3">3&#160;</span>Ayacmo nechcualita. Tonaya huan yohuali nechpanhuitequiyaya tlatoctzitzi. </div>
<div class='p'>
<span class="verse" id="LM3_4">4&#160;</span>Hasta quihuehuejtilijtoc nonacayo huan nocuetlaxo. Quipojpostectoc noomiyo. 
<span class="verse" id="LM3_5">5&#160;</span>Quen se tlatzactli TOTECO nechyahualojtoc ica tequipacholi huan tlaijiyohuilistli. 
<span class="verse" id="LM3_6">6&#160;</span>Quichijqui ma niitzto ipan tzintlayohuilotl quen se catli huejcajya mijqui. </div>
<div class='p'>
<span class="verse" id="LM3_7">7&#160;</span>Eltoc quen TOTECO nechtzajtzajqui ica se tlatzactli catli amo quipiya canica niquisas huan nechtatacatzo ica cadenas. 
<span class="verse" id="LM3_8">8&#160;</span>Masque nijtzajtzilía ma nechpalehuiqui, amo quichihua cuenta. 
<span class="verse" id="LM3_9">9&#160;</span>Nechojtzajqui ica teme catli amo hueli niquixpanos. Huan quichijtoc ijilacatztic noojhui. </div>
<div class='p'>
<span class="verse" id="LM3_10">10&#160;</span>Na niquita para yaya itztoc quen se león catli motlatijtoc huan quen se oso catli quinequi nechitzquis. 
<span class="verse" id="LM3_11">11&#160;</span>Nechhuahuatatzqui tlen nopa ojtli huan nechcocototzqui huan quichijtoc ma nimajmajcamiqui. 
<span class="verse" id="LM3_12">12&#160;</span>Quicuelpachojtoc icuahuitol huan nechmelac itac para ma nechajsis icuatlamin. </div>
<div class='p'>
<span class="verse" id="LM3_13">13&#160;</span>Nopa cuatlamintli catli nechquechili TOTECO calajqui nel huejcatla ipan noyolo. 
<span class="verse" id="LM3_14">14&#160;</span>Hasta noteiximatcahua noca huetzcaj. Nechhuihuiitaj huan huicaj tlen na tlatoctzitzi. 
<span class="verse" id="LM3_15">15&#160;</span>TOTECO nechmacatoc miyac tequipacholi. Eltoc quen nechmacatoc se tlamantli ma niquiji catli tlahuel chichic. </div>
<div class='p'>
<span class="verse" id="LM3_16">16&#160;</span>Nechixtlapachtlahuiso huan nimotlancoch tlatlapatzqui hasta quichijqui ma nijtlanquechi catli elqui quen piltetzitzi. 
<span class="verse" id="LM3_17">17&#160;</span>Na ayacmo nijpiya yolpaquili. Niquelcajtoc quenicatza quimati se catli paqui. 
<span class="verse" id="LM3_18">18&#160;</span>Huan niquijto: “Ayacmo temachtli. Tlantinemi nochi nochicahualis. Tlantinemi para nimotemachis ipan TOTECO.” </div>
<div class='p'>
<span class="verse" id="LM3_19">19&#160;</span>Nijsenelnamiquis notequipachol huan notlaijiyohuilis catli nechchihuili. Noseltzi nimomati. San catli chichic nijyecohua nocamaco. 
<span class="verse" id="LM3_20">20&#160;</span>Amo quema niquelcahuas ni xihuitl catli tlahuel ohui. Nijmati nimotequipachojtinemis para nochipa. 
<span class="verse" id="LM3_21">21&#160;</span>Pero se tlamantli nijnequi niquelnamictos huan ica ni sempa nijpiyas nechiyalistli ipan TOTECO. </div>
<div class='p'>
<span class="verse" id="LM3_22">22&#160;</span>Iteicnelilis TOTECO amo quema tlamis. Pampa hueyi iyolo tohuaya, amo techtlamitzontlamiltijtoc. 
<span class="verse" id="LM3_23">23&#160;</span>Se ijnaloc moyancuilía iteicnelilis. Nelía temachtli TOTECO. 
<span class="verse" id="LM3_24">24&#160;</span>Pero nimoyolilhui: “San TOTECO nijpiya, yeca ipan ya nimotemachis.” </div>
<div class='p'>
<span class="verse" id="LM3_25">25&#160;</span>Nelía cuali TOTECO quinchihuilía catli ipan motemachíaj. Quena, cuali iyolo ica catli quitemohuaj. 
<span class="verse" id="LM3_26">26&#160;</span>Monequi timotemachise huan amo timolinise iixpa. Ma san tijchiyase para ya ma techmaquixtis. 
<span class="verse" id="LM3_27">27&#160;</span>Quema ayamo motlacachijtoc, se telpocatl, monequi motemacas ica catli quixitlahuase para quichihuas ipaquilis TOTECO. </div>
<div class='p'>
<span class="verse" id="LM3_28">28&#160;</span>Ma mosehui iseltzi huan ma amo molinis iixpa Toteco Dios. Ma quimati para yaya Dios catli quipiya tlanahuatili ica ya. 
<span class="verse" id="LM3_29">29&#160;</span>Ma moicnonequis hasta motzonhuijtzomas tlalchi huan huelis quen nopa noja quitlapojpolhuis. 
<span class="verse" id="LM3_30">30&#160;</span>Ma quinextilis icampa catli quimacasnequi. Ma quiseli catli quiijtohuaj nochi catli quinequij quimahuispolose. </div>
<div class='p'>
<span class="verse" id="LM3_31">31&#160;</span>Pampa Toteco Dios amo techtlahuelcahuas para nochipa. 
<span class="verse" id="LM3_32">32&#160;</span>Masque yaya tetlaijiyohuiltía, nojquiya quipiyas iyolo tohuaya pampa iteicnelilis nelía hueyi. 
<span class="verse" id="LM3_33">33&#160;</span>Melahuac amo inelpaquilis techtlaijiyohuiltía huan techtequipacholmaca timasehualme. </div>
<div class='p'>
<span class="verse" id="LM3_34">34&#160;</span>Pero catli eliyayaj totlayacancahua fiero quinchihuiliyayaj catli tzactoyaj ipan totlal. 
<span class="verse" id="LM3_35">35&#160;</span>Amo quintlajtolsencahuayayaj xitlahuac que monejqui iixpa Toteco Catli Más Hueyi. 
<span class="verse" id="LM3_36">36&#160;</span>Amo tecahuiliyayaj ma quiijtoca iixpa nopa juez catli nelía pano quen Toteco Dios quinmacatoc tlanahuatili ma quichihuaca. Huan yaya tlahuel amo quipacti catli quichihuayayaj huan yeca monejqui quintlatzacuiltis. </div>
<div class='p'>
<span class="verse" id="LM3_37">37&#160;</span>Pampa sintla Toteco Dios amo quimacas caquihuili, amo aqui huelis techchihuilis catli fiero moilhuijtoc techchihuilis. Catli topanti, pano pampa yaya tlanahuatijtoc ma pano. 
<span class="verse" id="LM3_38">38&#160;</span>Quena, Toteco Catli Más Hueyi quiijtohua ma huala catli cuali quen catli amo cuali. 
<span class="verse" id="LM3_39">39&#160;</span>Pero timasehualme pano titlajtlacolchijtoque, huajca ¿para tlen tijtlaijilhuíaj Toteco quema techajsi catli quinamiqui? </div>
<div class='p'>
<span class="verse" id="LM3_40">40&#160;</span>Ma timomacaca cuenta nopa fiero ojtli ipan catli tinejnemij huan ma timoilhuica ipan toyoltipa para tlen quej nopa tijchijtoque. Huan sempa ma timocuepaca ica Toteco Dios. 
<span class="verse" id="LM3_41">41&#160;</span>Ma timoyoltlananaca huan ma timomatlananaca para timotlatlajtise iixpa Toteco Dios catli itztoc ipan ilhuicac. Ma tijnextilica catli fiero eltoc topani huan catli fiero tijchijtoque. Xiquilhuica: 
<span class="verse" id="LM3_42">42&#160;</span>“Tojuanti titlajtlacolchijtoque huan timosisinijtoque moixpa. Huan ta ayamo techtlapojpolhuijtoc.” </div>
<div class='p'>
<span class="verse" id="LM3_43">43&#160;</span>Eltoc quen Toteco Dios techyahualojtoc ica icualancayo, huan noja techtepotztocatihuala. Noja techmictijtinemi huan amo techtlapojpolhuijtoc. 
<span class="verse" id="LM3_44">44&#160;</span>Hasta nijmati para moyahualojtoc ica se mixtli para amo hueli quicaquis catli tijtlajtlaníaj. 
<span class="verse" id="LM3_45">45&#160;</span>Techpinahualtijtoc iniixpa nochi masehualme. </div>
<div class='p'>
<span class="verse" id="LM3_46">46&#160;</span>Nochi tocualancaitacahua techtlaijilhuíaj. 
<span class="verse" id="LM3_47">47&#160;</span>Campa hueli onca majmajtli, tlaquetztli, huan tlasemanalistli. Toseltzitzi timomatij tiisraelitame. 
<span class="verse" id="LM3_48">48&#160;</span>Noixayo temo quen se atlajtli pampa quisosolojtoque ni altepetl catli tiquicneliyayaj. </div>
<div class='p'>
<span class="verse" id="LM3_49">49&#160;</span>Nichoca huan amo hueli nimoyoltlalía pampa amo aqui hueli quichihuas sempa quen achtihuiya. 
<span class="verse" id="LM3_50">50&#160;</span>Amo aqui huelis techpalehuis hasta TOTECO techtlachilis tlen ilhuicac huan techchihuilis cuenta. 
<span class="verse" id="LM3_51">51&#160;</span>Nechcocohua miyac noyolo ica catli niquita ininpantitoc ichpocame tlen toaltepe. </div>
<div class='p'>
<span class="verse" id="LM3_52">52&#160;</span>Masque amo tleno nijchijtoc, nocualancaitacahua nechtemojtinenque huan nechtlaquechilijque quen se nitototl. 
<span class="verse" id="LM3_53">53&#160;</span>Noja niyoltoc nechtlaltojque ipan se ostotl, huan ica se tetl quiixtzajque. 
<span class="verse" id="LM3_54">54&#160;</span>Nopa atl nechatzonpolihuilti huan nimoilhui: “Ya nimiquis.” </div>
<div class='p'>
<span class="verse" id="LM3_55">55&#160;</span>“Huan nimitznotzqui, TOTECO, tlen itzintla nopa ostotl catli más huejcatla. 
<span class="verse" id="LM3_56">56&#160;</span>Niquijto: ‘Xijtlacaquili notoscac. Amo xijtzacua monacas para amo tijcaquis quema nimitztlajtlanía techpalehuiqui.’ 
<span class="verse" id="LM3_57">57&#160;</span>Huan ta, Toteco Dios, ipan nopa tonal quema nimitznotzqui, tihualajqui huan techilhui: ‘Amo ximajmahui.’ </div>
<div class='p'>
<span class="verse" id="LM3_58">58&#160;</span>“Toteco Dios, ta techmanahuía iniixpa masehualme. Tijmaquixtía nonemilis. 
<span class="verse" id="LM3_59">59&#160;</span>TOTECO, tiquitztoc quenicatza nitlaijiyohuía pampa amo nechchihuilíaj catli xitlahuac. Ta tijuez, xitlatlajtolsencahua xitlahuac. 
<span class="verse" id="LM3_60">60&#160;</span>Tiquitztoc nochi catli nocualancaitacahua quisencahuaj para nechchihuilise. </div>
<div class='p'>
<span class="verse" id="LM3_61">61&#160;</span>“TOTECO, tijcactoc quenicatza nechmahuispolohuaj huan quisencahuaj quenicatza huelis nechpolose. 
<span class="verse" id="LM3_62">62&#160;</span>Tijcactoc inincamanal catli tlatoctzitzi quiijtohuaj nocualancaitacahua huan quenicatza moichtacacamanalhuíaj tlen na. 
<span class="verse" id="LM3_63">63&#160;</span>Tijmati masque catli hueli tequitl quichihuaj, inijuanti san noca huetzcaj. </div>
<div class='p'>
<span class="verse" id="LM3_64">64&#160;</span>“TOTECO, xiquincuepili quen catli amo cuali quichijtoque. 
<span class="verse" id="LM3_65">65&#160;</span>Xiquinyoltetili huan xiquintelchihua. 
<span class="verse" id="LM3_66">66&#160;</span>Xiquintepotztocati ica miyac cualantli huan xiquintzontlamilti. Ma polihuica tlen ni tlaltipactli para ayacmo itztose tlatzintla ilhuicac.”  </div>
<div class='psalmlabel' id='LM4_0'> 4</div>
<div class='s'>Tlanqui icualancayo TOTECO ihuaya Jerusalén ehuani </div>
<div class='p'>
<span class="verse" id="LM4_1">1&#160;</span>Campa hueli tepejtoc tepajyali tlen itepa tiopamitl catli achtihuiya quipixqui miyac oro. Ama nopa oro catli mocahua ya yayahuixtoc huan ayacmo petlani. </div>
<div class='p'>
<span class="verse" id="LM4_2">2&#160;</span>Huan toconehua catli tiquinicneliyayaj huan tiquinitayayaj para más ininpati que oro, tocualancaitacahua quinchijtoque quen amo tleno ininpati. Quinchihuilijque quen elisquía soqui chachapali catli quichijtoya se soquichijquetl. </div>
<div class='p'>
<span class="verse" id="LM4_3">3&#160;</span>Hasta coyochichime quinchichitíaj ininconehua, pero tojuanti catli timocahuaj ipan ni altepetl, amo aqui techpalehuía. Tlafiero nochi catli niquita. Pano fierojtique catli techtlantoque huan teipa techcajtejtoque toseltzitzi. Tiitztoque quen iconehua se cuatotoli, nopa tototl catli quincahua iconehua ininseltzi ipan huactoc tlali campa amo tleno eli. </div>
<div class='p'>
<span class="verse" id="LM4_4">4&#160;</span>Ama pilconetzitzi amiquij hasta tlatzquitoc ininnenepil ipan inincholec, pero ayacmo onca atl. Coneme tlajtlantinemij se quentzi pantzi catli amo aqui huelis quinmacas. </div>
<div class='p'>
<span class="verse" id="LM4_5">5&#160;</span>Masehualme catli achtihuiya quicuayayaj catli nelía cuali, ama apismictinemij ipan ojojtipa. Catli moquentiyayaj ininyoyo catli nelalaxtic ama quitemojtinemij se pan tlatlapatztli ipan tlasoli. </div>
<div class='p'>
<span class="verse" id="LM4_6">6&#160;</span>Inintlajtlacolhua noteiximatcahua ipan ni altepetl eltoc más miyac que inintlajtlacolhua altepetl Sodoma ehuani, nopa altepetl catli TOTECO huejcajya quisosolo ica se tlatoctzi huan niyon se masehuali amo huelqui quinpalehui. </div>
<div class='p'>
<span class="verse" id="LM4_7">7&#160;</span>Catli achtihuiya tlanahuatiyayaj nica ipan toaltepe elque nopa tlacame catli más cuajcualme tlen nochi tomasehualhua. Itztoyaj más chipahuaque que nextli. Quena, más chipahuaque que lechi huan quipixque inintlacayo ica inincampa chichiltic ica miyac fuerza. Huelisquía tijhuicaltisquíaj ininyejca ica nopa tetl catli itoca zafiro. </div>
<div class='p'>
<span class="verse" id="LM4_8">8&#160;</span>Pero ama inijuanti nesij más yayahuique que tzintlayohuilotl. Amo aqui quiniximatisquía sintla quinpantisquía ipan ojtli. Inincuetlaxo tlatzquitoc ipan iniomiyo huan nelhuactoc quen cuatlahuejhueloli pampa mayancamictinemij. </div>
<div class='p'>
<span class="verse" id="LM4_9">9&#160;</span>Achi más cuali elqui para catli mijque ica machete que catli apismiquij. Más ohui huan más tlaijiyohuíaj catli miquij pampa ayacmo oncac niyon quentzi tlacualistli campa mili. </div>
<div class='p'>
<span class="verse" id="LM4_10">10&#160;</span>Hasta ica ininmax, sihuame catli quipiyayayaj cuali ininyolo, quinicxitijtoque ininconehua. Quena, ininconehua mochijtoque inintlacualis para noja yoltose quema soldados quisosolohuayayaj ni altepetl. </div>
<div class='p'>
<span class="verse" id="LM4_11">11&#160;</span>TOTECO nelía cualanqui tohuaya huan quichijqui ma quisa nochi icualancayo huan ma techajsi tojuanti. Quitlati toaltepe nica ipan tepetl Sion huan quisosolo ni altepetl hasta itzinpehualtil. </div>
<div class='p'>
<span class="verse" id="LM4_12">12&#160;</span>Amo quineltocaque tlanahuatiani huan masehualme catli campa hueli ehuaj ipan tlaltipactli para tocualancaitacahua huelis calaquisquíaj ipan topuertas ipan nopa tepamitl nica altepetl Jerusalén. </div>
<div class='p'>
<span class="verse" id="LM4_13">13&#160;</span>Huan nochi ya ni panoc pampa tlajtlacolchijque totlajtol pannextijcahua huan tototajtzitzi. Ipan ni altepetl quitoyajtoque inieso catli eltoyaj cuajcuali masehualme catli amo tleno quichijtoyaj. 
<span class="verse" id="LM4_14">14&#160;</span>Ama ni tlacame san tlamachijchintinemij quen popoyotzitzi ipan ojojtipa ni altepetl. Espoltic ininyoyo hasta amo aqui quinequi quinitzquis. </div>
<div class='p'>
<span class="verse" id="LM4_15">15&#160;</span>Masehualme quintzajtzilijtinemij: “Ximijcuinica, amo antlapajpactique. Amo techitzquica.” Quej nopa quiijtohuaj para amo ma quinnechcahuica nopa tlacame huan quinchihuase amo tlapajpactique nojquiya. Masque nopa tlacame cholojtehuaj hasta seyoc tlali, nopa seyoc tlali ehuani nojquiya quinilhuíaj: “Amo hueli anmocahuase para anitztose nica.” </div>
<div class='p'>
<span class="verse" id="LM4_16">16&#160;</span>Icualancayo TOTECO quinsemantoc campa hueli huan yaya ayacmo quintlachilía. Amo aqui quintlepanita totajtzitzi niyon amo quinicnelíaj nopa huehue tlacame. </div>
<div class='p'>
<span class="verse" id="LM4_17">17&#160;</span>Ya tiixcuatque para titlachixtoque ajqueya techpalehuis. San tlapic timochiyaj ma hualaca nopa tlali ehuani catli timoilhuijque techpalehuisquíaj pampa ayacmo hueli techmaquixtíaj. </div>
<div class='p'>
<span class="verse" id="LM4_18">18&#160;</span>Tocualancaitacahua techtemohuaj campa hueli. Amo hueli tiquisase ipan calle. Nechcatitoc para techtzontlamiltise. Ayacmo temachtli. </div>
<div class='p'>
<span class="verse" id="LM4_19">19&#160;</span>Tocualancaitacahua techtepotztocatinemij huan motlalohuaj nelchicahuac hasta contlanij nopa huejhueyi cuajme catli chicahuac patlantiyohuij ipan ilhuicac. Masque ticholojtinemij iniixpa hasta cuajcuatitla, techpantíaj. Sintla timotlatíaj ipan nopa huactoc tlali, techtlaquechilíaj. </div>
<div class='p'>
<span class="verse" id="LM4_20">20&#160;</span>Quiitzquitoque totlanahuatijca catli quitlapejpenijtoya TOTECO. Yaya catli tiquicnelijque quen tonemilis, quicuique. Tiquijtojtoyaj para ica totlanahuatijca hueli timomanahuise ica catli hueli tlali isoldados, pero amo neli. </div>
<div class='p'>
<span class="verse" id="LM4_21">21&#160;</span>“Masque ama anhuetzcaj huan anpaquij anmasehualme ipan tlali Edom nechca Uz, nojquiya anmechajsis se hueyi tlatzacuiltili. Quen se tlaili chichic catli ohui para tiquijis, TOTECO anmechtlaijiyohuiltis. Nojquiya anxolome anmocahuase. Huan quen tojuanti, ayacmo tleno mocahuas amoaxca.” </div>
<div class='p'>
<span class="verse" id="LM4_22">22&#160;</span>Se tonal TOTECO techilhuis: “Anehuani altepetl Jerusalén, ya tlanqui amotlatzacuiltilis. Ayacmo nijcahuilis aqui ma anmechhuicas tlen tepetl Sion para antetequipanose ipan seyoc tlali. Pero amojuanti catli anehuani tlali Edom, san onpejtoc nimechtlatzacuiltis por nochi catli amo cuali anquichijtoque. Nijpannextis tlanemijya nochi amotlajtlacolhua.”  </div>
<div class='psalmlabel' id='LM5_0'> 5</div>
<div class='s'>Jeremías motlatlajtía para Toteco ma quincuepalti ica ya </div>
<div class='p'>
<span class="verse" id="LM5_1">1&#160;</span>“TOTECO, xiquelnamiqui catli topantitoc. Xijtlachili quenicatza nochi techhuetzquilíaj. 
<span class="verse" id="LM5_2">2&#160;</span>Nochi catli eliyaya toaxca ama eltoc ininmaco seyoc tlali ehuani. Hasta tochajchaj iniaxcahua masehualme catli amo tiquiniximatij. 
<span class="verse" id="LM5_3">3&#160;</span>Tiitztoque quen tiicnotzitzi catli mijque totatahua huan quincajtejque tonanahua quen cahualme. 
<span class="verse" id="LM5_4">4&#160;</span>Hasta atl catli eliyaya toaxca, ama monequi tijcohuase. Para tocua monequi tiquixtlahuase patiyo. 
<span class="verse" id="LM5_5">5&#160;</span>Huan noja más chicahuac techtlaijiyohuiltía inijuanti catli techtlantoque. Ipan moquejquetzaj toquechtla para techmictise. Tisiyajtoque pampa techtepotztocatihualahuij huan amo hueli timosiyajquetzase. 
<span class="verse" id="LM5_6">6&#160;</span>Hasta monequi timotlaejehuilise ica nopa tlali Egipto huan tlali Asiria ehuani para tijpantise pantzi para tijcuase. </div>
<div class='p'>
<span class="verse" id="LM5_7">7&#160;</span>“Totatahua tlajtlacolchijque huan mijque quema ayamo hualayaya inintlatzacuiltilis. Ama tojuanti tijselíaj catli quinamiqui quiselijtosquíaj. </div>
<div class='p'>
<span class="verse" id="LM5_8">8&#160;</span>“Ama technahuatíaj tetequipanohuani huan amo aqui para techmaquixtis ininmaco. 
<span class="verse" id="LM5_9">9&#160;</span>Tlahuel mahuilili ipan tlen hueli hora quema tiquisaj para tijtemojtinemise tlacualistli ipan huactoc tlali pampa huelis techmictise tocualancaitacahua. 
<span class="verse" id="LM5_10">10&#160;</span>Tlatla tocuetlaxo quen tiitztosquíaj ipan horno pampa timiquij ica mayantli catli techtotoncamaca. 
<span class="verse" id="LM5_11">11&#160;</span>Ipan ni altepetl Jerusalén, ipan tepetl Sion, huan ipan nochi ni tlali Judá tocualancaitacahua quinpinahualtíaj tosihuajhua huan toichpocahua. 
<span class="verse" id="LM5_12">12&#160;</span>Totlanahuatijca itlapalehuijcahua quincuahuiyonijque ica ininhuexmacpil. Amo quintlepanitaque tomasehualhua catli huehuentzitzi. 
<span class="verse" id="LM5_13">13&#160;</span>Masehualme catli tetixtoque, quintisiltíaj, huan telpocame siyahuij pampa quinnelcuajcuahuiltíaj. </div>
<div class='p'>
<span class="verse" id="LM5_14">14&#160;</span>“Ayacmo aquime huehuentzitzi catli mosehuíaj para camanaltise campa ipuerta itepa toaltepe. Ayacmo aqui quicaqui catli huicaj telpocame. 
<span class="verse" id="LM5_15">15&#160;</span>Ayacmo tijpiyaj paquilistli ipan toyolo. Achtihuiya timijtotiyayaj ica paquilistli, pero ama nochi mocueptoc choquistli. 
<span class="verse" id="LM5_16">16&#160;</span>Ya tlantoc iyejca toaltepe huan totlanahuatil. Tiitztoque quen se tlanahuatijquetl catli quiquixtilijtoque icorona huan campa tlanahuatiyaya. Teicneltique tiisraelitame, pampa miyac titlajtlacolchijtoque. 
<span class="verse" id="LM5_17">17&#160;</span>Yeca tojuanti fiero tijmatij ipan toyolo huan titlapolohuaj. Ayacmo hueli titlachiyaj cuali. 
<span class="verse" id="LM5_18">18&#160;</span>Ni tepetl Sion mocajtoc tlatzitzicatoc. Nochi quistejtoque. Campa moquetzayaya altepetl Jerusalén ama nemij cayochime. </div>
<div class='p'>
<span class="verse" id="LM5_19">19&#160;</span>“Pero ta, TOTECO, para nochipa titlanahuatis. Tiitztos ipan mosiya ipan ilhuicac huan tijpiyas nochi tequiticayotl hasta toixhuihua quipiyase iniixhuihua huan para nochipa. 
<span class="verse" id="LM5_20">20&#160;</span>Amo techelcahua para nochipa. Ya miyac xihuitl quipiya para amo techelnamictoc. 
<span class="verse" id="LM5_21">21&#160;</span>TOTECO, techcuepalti tlen tlajtlacoli para sempa ma timitztoquilise. Xijyancuili toyolo para sempa ma eli cuali quen achtihuiya. 
<span class="verse" id="LM5_22">22&#160;</span>O ¿huelis ta techhuejcamajcajtoc? ¿Huelis noja tlahuel ticualani tohuaya?”</div><div class="footnote">
<hr />
</div>
</div></body></html>
