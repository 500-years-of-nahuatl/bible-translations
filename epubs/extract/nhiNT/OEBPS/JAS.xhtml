<!DOCTYPE html>
<html xmlns="http://www.w3.org/1999/xhtml" xmlns:epub="http://www.idpf.org/2007/ops" lang="nhi" dir="ltr">
<head>
<meta charset="UTF-8" />
<link rel="stylesheet" href="epub.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width, height=device-height"/>
<title>In Yancuic Tlahtolsintilil SANTIAGO 1</title>
</head>
<body dir='ltr'>
<ul class='tnav'>
<li><a href='index.xhtml'>SANTIAGO</a></li>
</ul><ul class='tnav'><li><a href='JAS.xhtml#JM1_0'>1</a></li>
<li><a href='JAS.xhtml#JM2_0'>2</a></li>
<li><a href='JAS.xhtml#JM3_0'>3</a></li>
<li><a href='JAS.xhtml#JM4_0'>4</a></li>
<li><a href='JAS.xhtml#JM5_0'>5</a></li>
</ul>

<div class='main' id='JM0_0'>

<div class='mt2'>In amatlahcuilol tlen oquihcuiloh </div>
<div class='mt'>Santiago  </div>
<div class='psalmlabel' id='JM1_0'> 1</div>
<div class='s'>Tetlahpalolis </div>
<div class='p'>

<span class="verse" id="JM1_1">1&#160;</span>Neh Santiago<a href='#FN1' epub:type='noteref' class='noteref'>*</a>, itiquitcau Dios uan itiquitcau in toTecotzin Jesucristo. Innamechontlahpaloua namehuantzitzin, in mahtlactlamome pantli de tocniuan tlen namonpouih Israel tlen namonxixintoqueh ic nouiyan. </div>
<div class='s'>In cuali tlayoluilis tlen ualeua itichtzin Dios </div>
<div class='p'>
<span class="verse" id="JM1_2">2&#160;</span>Nocniuantzitzin, tlailiuis xonpaquican ihcuac namotich ehco tlensa tlahyouilis tlen icniqui namechonuitzitis itich namotlaniltoquilis, </div>
<div class='m'>
<span class="verse" id="JM1_3">3&#160;</span>pues ya nanconmatih que tlen icniqui namechonuitzitis itich namotlaniltoquilis namechonixpitlania quenih namontlaxicosqueh. </div>
<div class='m'>
<span class="verse" id="JM1_4">4&#160;</span>Uan ixconcauacan mahsic mamoscalti namotich non chicaualis tlen namechonixpitlania xontlaxicocan, uan ohcon mai yec mahsic namotlaniltoquilis uan namochiualis, uan acmo mai itlah campa mamoniqui xonchicauican. </div>
<div class='p'>
<span class="verse" id="JM1_5">5&#160;</span>Tla acah namehuantzitzin namechonpoloua cuali tlayoluilis, macontlahtlanili Dios, uan Yehuatzin conmactis, pues Yehuatzin nochtin quimonmactia mic, uan amo tetlatzotzocatilia dion amo teahua ihcuac sectlahtlanilia. </div>
<div class='m'>
<span class="verse" id="JM1_6">6&#160;</span>Pero tlen quemah, icpia tlen ictlahtlanis ica tlaniltoquilis uan amo yolometitos; pues naquin sa yolometitoc, icniuilia quemeh in atl tlen catqui itich mar tlen mahcocui ica in ehecatl uan icuiuica campa icniqui. </div>
<div class='m'>
<span class="verse" id="JM1_7">7&#160;</span>Tla acah ohcon yolometi, amo macyolui itlah icsilis den toTecotzin, </div>
<div class='m'>
<span class="verse" id="JM1_8">8&#160;</span>pues naquin sa motlayoluilispapatlatoc, itich nochi nichiualis ayic mocaua san itich se itlahtol. </div>
<div class='p'>
<span class="verse" id="JM1_9">9&#160;</span>In tocniu naquin amitlah icpia mapaqui, pues Yehuatzin conuehcapantlalia; </div>
<div class='m'>
<span class="verse" id="JM1_10">10&#160;</span>pero naquin tominehqui mapaqui, pues Yehuatzin icquixtilis niueyilis. Non tocniu niman panos quemeh nixochiyo in xiuitl, niman uaqui. </div>
<div class='m'>
<span class="verse" id="JM1_11">11&#160;</span>Ihcuac panquisa in tonaltzin uan chicauac tona, in xiuitl uaqui, uan nixochiyo uitzi, uan pohpoliui nicualtziyo; noiuqui ohcon icpanos naquin tominehqui ica nochi tlen mic icpia. </div>
<div class='s'>Tlateochiualpaquini naquin amo uitzi itich tlen icyoltilana </div>
<div class='p'>
<span class="verse" id="JM1_12">12&#160;</span>Tlateochiualpaquini in tlacatl naquin tlaxicoua uan amo uitzi itich tlen icyoltilana; pues ihcuac yoctlamipanauih non, icsilis in yolilistli quemeh corona, tlen Dios omoyectencau quinmactis naquin contlasohtlah. </div>
<div class='m'>
<span class="verse" id="JM1_13">13&#160;</span>Ihcuac acah icyotilana icchiuas tlen amo yec, amo maquihto yen Dios naquin ohcon icchiuilihtoc, pues Dios amo icyoltilana in tlen amo yec, uan Yehuatzin amo icchiua acah macyoltilana non. </div>
<div class='m'>
<span class="verse" id="JM1_14">14&#160;</span>Tla yeh, ihcuac acah icyoltilana in tlen amo yec, ohcon mochiua nic niamocualitlaniquilis tlen cah itich yehua ictilana uan iccahcayaua. </div>
<div class='m'>
<span class="verse" id="JM1_15">15&#160;</span>Uan itich non amocualitlaniquilis ualyoli uan nesi in tlahtlacol, uan ihcuac non tlahtlacol mahsic yomoscaltih, cualica miquilistli. </div>
<div class='p'>
<span class="verse" id="JM1_16">16&#160;</span>Notlasohicniuan, amo xonmopolocan: </div>
<div class='m'>
<span class="verse" id="JM1_17">17&#160;</span>nochi tlen cuali uan mouistic yec tetlaocolil uitz de iluicac, ualeua inauactzinco Dios, naquin oquintlalih in tlanesten itich in iluicac, naquin amo mopapatla quemeh in tlanesten tlen quemanian cuali tlanextiah uan quemanian amo. </div>
<div class='m'>
<span class="verse" id="JM1_18">18&#160;</span>Yehuatzin ica nitlaniquilitzin otechonyancuicanexitih ica nitlahtoltzin tlen ictematiltia tlen milauac, para ohcon itich nochi nitlachiualitzin tehuan matican quemeh necah mouistic tlatiyotl tlen tlayacana chicaui. </div>
<div class='s'>Mattlacamatican nitlahtoltzin Dios </div>
<div class='p'>
<span class="verse" id="JM1_19">19&#160;</span>Nin icpia tlen nanconmatisqueh, notlasohicniuan, sehsemeh icnamiqui icpias se cualtzin tlaniquilis tlen ica sanniman maquincaqui nocsiquin, pero mamocamatzacuili tlahtohtiuitzis, uan mamotzacuili cualantiuitzis. </div>
<div class='m'>
<span class="verse" id="JM1_20">20&#160;</span>Pues naquin tlauelcalaqui, amo uili icchiua tlen yec iixpan Dios. </div>
<div class='m'>
<span class="verse" id="JM1_21">21&#160;</span>Ica non, ixcontlatiuican de namehuantzitzin nochi pitzotic ayilistli uan amocualyotl, uan ohcon ixconyecsilican ica cualtzin tlaniquilis in tlahtol tlen ya tlatoctli namotichtzin, tlen icpia chicaualis namechonmaquixtis. </div>
<div class='p'>
<span class="verse" id="JM1_22">22&#160;</span>Amo san ixconcaquican in cuali tlahtol, yehyeh ixconchiuacan. Tla amo nanconchiuah, san namehuantzitzin namonmocahcayautoqueh. </div>
<div class='m'>
<span class="verse" id="JM1_23">23&#160;</span>Pues tla acah iccaqui in cuali tlahtol uan amo icchiua, non tocniu icniuilia quemeh naquin moixita itich se espejo, </div>
<div class='m'>
<span class="verse" id="JM1_24">24&#160;</span>yeh cuali quita quenih ixameh, pero ihcuac ya yaui niman quilcaua quenih ixameh. </div>
<div class='m'>
<span class="verse" id="JM1_25">25&#160;</span>Pero naquin amo quihcuania nitlachialis itich in tlen mahsic yec tlanauatil tlen tetohtoma temac, uan amo san iccaqui uan satepan quilcaua, tlamo yeh mocaua itich non tlanauatil uan icchiua, yeh isqui tlateochiualpaquini itich tlen yeh icchiua. </div>
<div class='p'>
<span class="verse" id="JM1_26">26&#160;</span>Tla acah namehuantzitzin icmachilia simi ictlacachiua Dios, uan amo icmati mocamatzacuilis, sayehua mocahcayaua, uan non quen icnextia mach ictlacachiua Dios, amotlen ipatiu. </div>
<div class='m'>
<span class="verse" id="JM1_27">27&#160;</span>Inauactzinco in toTahtzin Dios in tlen milauac uan yec chipauac tetlacachiualis yeh yeh nin: masequinmatlani itich nintlapanolis in icnomeh uan in siuameh tlen yotlauicalmiqueh, uan amo masemosoquinilo ica in tlahtlacol tlen cah itich in tlalticpac.  </div>
<div class='psalmlabel' id='JM2_0'> 2</div>
<div class='s'>Amo masetechicoita </div>
<div class='p'>
<span class="verse" id="JM2_1">1&#160;</span>Nocniuantzitzin, quemeh tlaniltocanih inauactzinco in tomouisticTecotzin Jesucristo, amo xontechicoitacan. </div>
<div class='m'>
<span class="verse" id="JM2_2">2&#160;</span>Pues tla campa namonmonichicouah calaqui se tlacatl tlen cuahcual ualtlaquentiu uan icpia ianillo de oro, uan noiuqui ompa ehcoquiu se naquin amitlah icpia uan moluehtzin ualtlaquentiu, </div>
<div class='m'>
<span class="verse" id="JM2_3">3&#160;</span>uan namehuantzitzin nanconyequitah naquin cuahcual tlaquentoc uan nanconiluiah: “Ica momoisiotzin xonmotlali nican campa ocachi cuali”; uan nocse tlacatzin naquin amitlah icpia nanconiluiah: “Touatzin ompa xonihcato”, noso “xonmotlali tlalpan”, </div>
<div class='m'>
<span class="verse" id="JM2_4">4&#160;</span>tla ohcon nanconchiuah, ¿quenat non amo techicoitalis innauac namocniuan? ¿Uan ohcon xamo ictosniqui amo yec namotlayoluil quen namontetlatlatah? </div>
<div class='p'>
<span class="verse" id="JM2_5">5&#160;</span>Notlasohicniuan, ixconcaquican: ¿Quenat amo Dios oquinpihpin tlen amitlah icpiah itich nin tlalticpactli para macpiacan mic tlateochiualis itich in tlaniltoquilis, uan maquintlaaxcatican campa Yehuatzin motlanauatilia, ohcon quemeh omoyectencautzinoh innauac naquin contlasohtlah? </div>
<div class='m'>
<span class="verse" id="JM2_6">6&#160;</span>Pero namehuantzitzin nanquimonpihpinautiah naquin amitlah icpiah. ¿Quenat amo yeh naquin tominehqueh naquin namechontlahyouiltiah uan namechonuilantiueh innauac in tiquiuahqueh? </div>
<div class='m'>
<span class="verse" id="JM2_7">7&#160;</span>¿Quenat amo yehuan naquin pitzotic icteneuah nimouistictoocaatzin Yehuatzin naquin onanconsilihqueh queh namoTecotzin? </div>
<div class='p'>
<span class="verse" id="JM2_8">8&#160;</span>Cuali nanconchiuah tla milauac nancontlacamatoqueh in tlen ocachi tlayacantoc tlanauatil, ohcon quemeh ihcuiliutoc itich in Teotlahtolamatl: “Ittlasohtlas mocniu quemeh teh itmotlasohtla.”<a href='#FN2' epub:type='noteref' class='noteref'>*</a> </div>
<div class='m'>
<span class="verse" id="JM2_9">9&#160;</span>Pero tla namontechicoitztoqueh, namontlahtlacolchiuah, uan iixpan in tlanauatil namonmocauatiueh namontlahtlacolehqueh nic nanconixnamictoqueh. </div>
<div class='m'>
<span class="verse" id="JM2_10">10&#160;</span>Porque tla acah cualtlacamatiu nochi tlen in tlanauatil quihtoua, pero san ica se maquixpanaui, san ica non quixnamiqui nochi in tlanauatil. </div>
<div class='m'>
<span class="verse" id="JM2_11">11&#160;</span>Yehuatzin Dios naquin ocmihtaluih: “Amo itmocalaquis iuan naquin amo iuan itnamiqueh”,<a href='#FN3' epub:type='noteref' class='noteref'>†</a> noiuqui ocmihtaluih: “Amo ittemictis.”<a href='#FN4' epub:type='noteref' class='noteref'>‡</a> Ica non, tla amo itmocalaquihtoc iuan naquin amo iuan itnamiqueh, pero ittemictia, ohcon quisa yotquixnamic nochi in tlanauatil. </div>
<div class='m'>
<span class="verse" id="JM2_12">12&#160;</span>Xontlahtocan uan xonninimican yec, pues ya nanconmatih que ica in tlanauatil tlen techquixtia temac, Dios quitas tlenoh icnamiqui sehse. </div>
<div class='m'>
<span class="verse" id="JM2_13">13&#160;</span>Naquin amo quimicnoita nocsiquin, Dios noiuqui amo quicnoitas ihcuac Yehuatzin quitas tlenoh icnamiqui sehse. Pero naquin teicnoitani amo icmouilia in tlatzacuiltilis. </div>
<div class='s'>In tlaniltoquilis mota ica in cuali chiualis </div>
<div class='p'>
<span class="verse" id="JM2_14">14&#160;</span>Nocniuantzitzin, ¿tlenoh icmatlani tla acah quihtoua tlaniltoca uan amitlah cuali chiualistli icchiua? ¿Quenat non tlaniltoquilis uilis icmaquixtis? </div>
<div class='m'>
<span class="verse" id="JM2_15">15&#160;</span>Tla se tocniu tlaniltocani siuatzintli noso tlacatzin amo icpia tlenoh icmoquentis noso tlenoh quicuas, </div>
<div class='m'>
<span class="verse" id="JM2_16">16&#160;</span>uan semeh namehuantzitzin nanconiluiah: “Xoyau ica cualtzin, xonmotlahtlaquenti, uan cuali xontlacua”, uan yeh amo nanconmactiah tlen icpoloua, ¿tlenoh ica icmatlani non? </div>
<div class='m'>
<span class="verse" id="JM2_17">17&#160;</span>Noiuqui ohcon mochiua ica in tlaniltoquilistli, tla amo yaui iuan cuali chiualistli, tlamilauca non tlaniltoquilis ictosniqui mictoc. </div>
<div class='p'>
<span class="verse" id="JM2_18">18&#160;</span>Uilis acah teiluis: “Teh uilis itpias yen tlaniltoquilis, uan ocse icpias yen cuali chiualis.” Tla acah ohcon teiluis, quenat uilis icnextis nitlaniltoquilis tla amo icpias cuali chiualis. Pero neh quemah uilis innextilis notlaniltoquilis ica nocualichiualis. </div>
<div class='m'>
<span class="verse" id="JM2_19">19&#160;</span>¿Touatzin itconpia in tlaniltoquilis cah san se Dios? Tlailiuis cuali, pero ixconmati in amocuali ehecameh noiuqui icniltocah non, uan uiuiyocah. </div>
<div class='p'>
<span class="verse" id="JM2_20">20&#160;</span>¿Max moniqui ocachi semitzonahsicamatiltis? Amo xoni tonxoxoh, in tlaniltoquilis, tla amo yaui iuan cuali chiualis, non ictosniqui mictoc. </div>
<div class='m'>
<span class="verse" id="JM2_21">21&#160;</span>¿Xamo in Abraham, de naquin itualeuah, Dios ocsilih chipauac ica nichiualis, ihcuac octemactihtoya niconeu Isaac quemeh tlatemactil? </div>
<div class='m'>
<span class="verse" id="JM2_22">22&#160;</span>San ompa ixconita quen nitlaniltoquilis uan nichiualis sansican oyayah, uan ohcon ica nichiualis mahsic omahxitih nitlaniltoquilis. </div>
<div class='m'>
<span class="verse" id="JM2_23">23&#160;</span>Uan ohcon omonextih nic milauac tlen ihcuiliutoc itich in Teotlahtolamatl: “Abraham otlaniltocac inauactzinco Dios, uan ica non Dios ocsilih chipauac.”<a href='#FN5' epub:type='noteref' class='noteref'>§</a> Uan Dios oquinotz iyolohicniu in Abraham.<a href='#FN6' epub:type='noteref' class='noteref'>*</a> </div>
<div class='m'>
<span class="verse" id="JM2_24">24&#160;</span>Ica nochi nin ya nanconitah nic se yeh seisqui chipauac inauactzinco Dios ica in cuali chiualistli, uan amo san ica in tlaniltoquilis. </div>
<div class='p'>
<span class="verse" id="JM2_25">25&#160;</span>Noiuqui ohcon Rahab, naquin omonamacaya, Dios ocsilih chipauac ica in chiualistli tlen oquichiu ihcuac oquinsilih in ichtacatlapihpianih israelitas uan oquimiluih mamocuipacan ic itich ocse ohtli. </div>
<div class='m'>
<span class="verse" id="JM2_26">26&#160;</span>Ohcon quemeh in totlalnacayo, ihcuac acmo icpia iespíritu acmo icpia yolilistli, ohcon noiuqui in tlaniltoquilis, ihcuac amo yaui iuan cuali chiualistli, non tlaniltoquilis mictoc.  </div>
<div class='psalmlabel' id='JM3_0'> 3</div>
<div class='s'>Tlenoh uili cualeualtia in toninipil </div>
<div class='p'>
<span class="verse" id="JM3_1">1&#160;</span>Nocniuan, amo xonican miqueh namontlamachtanih, pues ya nanconmatih, tehuan tlen ittlamachtiah ocachi techtlatzacuiltisqueh tla ittlahtlacouah. </div>
<div class='m'>
<span class="verse" id="JM3_2">2&#160;</span>Porque itnochtin ittlahtlacouah micpa, pero tla acah amitlah tlahtlacol icchiua ihcuac tlahtoua, non se tocniu mahsic cuali, tlen noiuqui uili ictzacuilia nochi nitlalnacayo. </div>
<div class='m'>
<span class="verse" id="JM3_3">3&#160;</span>Ixconitacan, tehuan itquintzacuiliah in caballos ica freno itich nincamac, uan ohcon non ueyi tlahpial uili secuica ic campa se yeh secniqui. </div>
<div class='m'>
<span class="verse" id="JM3_4">4&#160;</span>Noiuqui ohcon in barcos, masqui uehueyinten, uan masqui quimixtopeutiu chicauac ehecatl, se tlacatl san ica se tzohtzocotzin pohtlapich itoocaa timón icuica campa yeh icniqui. </div>
<div class='m'>
<span class="verse" id="JM3_5">5&#160;</span>Noiuqui ohcon in toninipil, masqui tzohtzocotzin, mosinia uili icchiua cuahcual chiualis. ¡Icniuilia se tlitzin tlen icxotlaltia se ueyi pohyoh! </div>
<div class='m'>
<span class="verse" id="JM3_6">6&#160;</span>In toninipil yeh tlitl, temohtih mic tlahtlacol cah itich, yeh cah itich in totlalnacayo uan mahsic icmahmaua. In toninipil ica nitliyo quihtlacoua nochi in toyolilis. Uan nitliyo uitz itich in tlicotlatzacuiltilis. </div>
<div class='m'>
<span class="verse" id="JM3_7">7&#160;</span>Nochi tlatlamantli tecuanimeh, pájaros, couameh uan nochi tlen yoltoc iihtic mar, in tlacatl uili icchiua mactlacamatican uan ohcon icchiutoc; </div>
<div class='m'>
<span class="verse" id="JM3_8">8&#160;</span>masqui ohcon, amo se tlacatl uilitoc ictlatlacamatiltihtoc nininipil. Seininipil mahsic amo cuali tlen amo uili sectzacuilia, uan icpia mic iistlac tlen temictia. </div>
<div class='m'>
<span class="verse" id="JM3_9">9&#160;</span>Ica in toninipil ittlacachiuah in toTahtzin Dios, uan ica noiuqui sequimihtlania itlah amo cuali in tlalticpactlacameh, naquin tlachiuten quemeh Yehuatzin ameh. </div>
<div class='m'>
<span class="verse" id="JM3_10">10&#160;</span>¿Queutoc ica non tocamac ittouah tlateochiualis, uan noiuqui ica secteihtlania tlen amo cuali? Nocniuantzitzin, non amo icnamiqui ohcon secchiuas. </div>
<div class='m'>
<span class="verse" id="JM3_11">11&#160;</span>¿Quenat san itich se amelatl uilis meyas tzopelic uan chichic atl? </div>
<div class='m'>
<span class="verse" id="JM3_12">12&#160;</span>Nocniuantzitzin, ¿max uilis itich se icoxpouitl mochiuas aceitunahtlatiyotl, noso itich nitimicayo in uva mochiuas icox? Noiuqui ohcon amo uilis itich se amelatl meyas atl tzopelic uan noiuqui poyic. </div>
<div class='s'>In cuali tlayoluilistli monextia ica in yec ninimilis </div>
<div class='p'>
<span class="verse" id="JM3_13">13&#160;</span>Naquin de namehuantzitzin icpia cuali tlayoluilis uan ahsicamatilis, macnexti non ica niyecninimilis. Nichiualis mai ica icnotecalis tlen ica macnexti nicualitlayoluilis. </div>
<div class='m'>
<span class="verse" id="JM3_14">14&#160;</span>Pero tla itich namoyolo nanconpiah nichaualistli tlen namechonchichilihtoc, uan nixicolistli, tla ohcon amo tlemach non xonmomatican, uan amo ixconnextihtocan queh istlacatilistli in tlen milauac. </div>
<div class='m'>
<span class="verse" id="JM3_15">15&#160;</span>Pues non cauitz cuali tlayoluilis, pues non amo ualeua itich Dios, tlamo itich in tlalticpactli. Ualeua itich nitlalticpactlayoluilis in tlacatl uan itich in amocuali. </div>
<div class='m'>
<span class="verse" id="JM3_16">16&#160;</span>Porque campa cah nixicolistli uan ixnamictli, ompa amo uili itlah san yec catqui, uan ompa cah tlensa amo cuali chiualis. </div>
<div class='m'>
<span class="verse" id="JM3_17">17&#160;</span>Pero naquin icpiah cuali tlayoluilis tlen ualeua iluicac, yehuan yolchipauaqueh, ictemouah isqueh ica cuali iuan nocsiquin, cualmeh coconeh, teahsicamatinih, simi teicnoitanih, uan ictechiuiliah tlen cuali, amo techicoitanih uan amo ome inxayac. </div>
<div class='m'>
<span class="verse" id="JM3_18">18&#160;</span>Naquin ictemouah mai seuilistli, yehuan ictoocah seuilistli para ohcon satepan isqui se pixquistli ica yecninimilis inauactzinco Dios.  </div>
<div class='psalmlabel' id='JM4_0'> 4</div>
<div class='s'>Amo ixcontlasohtlacan tlen cah itich in tlalticpac </div>
<div class='p'>
<span class="verse" id="JM4_1">1&#160;</span>¿Ihcuac nanmoixnamiquih uan nanmocualaniah, canih ualeua non? ¿Quenat amo ualeua itich namotlalticpactlaniquilis, tlen namechpahsolohtinimi itich namoyolo? </div>
<div class='m'>
<span class="verse" id="JM4_2">2&#160;</span>Namonyolnemiquih nanconpiasqueh itlah, uan yeh amo uili nanconpiah, ica non namontemictiah. Namonnixicolmiquih, uan yeh amotlen uili nanconpiah, ica non namonmoixnamiquih uan namonmotiuiah. Uan tlamilauca, tla amo nanconpiah tlen nanconniquih, non yeh nic amo nancontlahtlaniliah Dios. </div>
<div class='m'>
<span class="verse" id="JM4_3">3&#160;</span>Uan tla nancontlahtlaniliah, amo nanconsiliah, nic amo yec tlen nancontlahtlanih, pues nancontlahtlanih san tlen ica nanconpaquilismacasqueh namotlalticpactlaniquilis. </div>
<div class='m'>
<span class="verse" id="JM4_4">4&#160;</span>¡Namehuan inauac Dios nanconchiuah quemeh se naquin mocalaquia iuan naquin amo iuan namiqueh! ¿Quenat amo nanconmatih nic nochi naquin icuilita moyecuicas iuan tlen cah itich in tlalticpac, mochiuaquiu itecocolihcau Dios? </div>
<div class='m'>
<span class="verse" id="JM4_5">5&#160;</span>Ixconmatican, amo sannencah tlen quihtoua in Teotlahtolamatl: “In Espíritu tlen Dios oconchiu machanchiua totich, technichauilia nic techontlasohtla simi.” </div>
<div class='m'>
<span class="verse" id="JM4_6">6&#160;</span>Tlen milauac, Yehuatzin ocachi techonpialia tetlasohitalis. Pues ica non quihtoua in Teotlahtolamatl: “Dios quimixnamiqui tlen moueyiniquih, pero tlen micnotecah inauactzinco quinpialia tetlasohitalis.”<a href='#FN7' epub:type='noteref' class='noteref'>*</a> </div>
<div class='m'>
<span class="verse" id="JM4_7">7&#160;</span>Ica non ixcontlacamatican Dios. Amo ixconmocauilican manamechontlatiquiti in amocuali, uan ohcon yeh cholos de namehuantzitzin. </div>
<div class='m'>
<span class="verse" id="JM4_8">8&#160;</span>Xonmotoquican inauactzinco Dios, uan Yehuatzin motoquihtzinos namonauactzinco. Tlahtlacouanih, ixquimonchipauacan namomauan de nochi tlahtlacol, uan namehuan naquin oc namonyolometitoqueh, yec ixconmactican Dios namoyolo. </div>
<div class='m'>
<span class="verse" id="JM4_9">9&#160;</span>Manamechonchocti quen tetlaocoltih namotlahtlacol, xontlaocoltzahtzican, uan xonchocacan. Namouitzquilis mamocuipa choquilistli, uan namopaquilis mamocuipa tlaocol. </div>
<div class='m'>
<span class="verse" id="JM4_10">10&#160;</span>Ohcon xonmicnotecacan inauactzinco in toTecotzin, uan Yehuatzin namechonuehcapantlalis. </div>
<div class='s'>Amo xonmoihihtocan </div>
<div class='p'>
<span class="verse" id="JM4_11">11&#160;</span>Nocniuantzitzin, amo xonmoihihtocan. Naquin quihihtoua noso sa ictlatlatztoc nicniu, non quisa quemeh quihihtohtoc uan ictlatlatztoc yen tlanauatil. Pero tla san ittlatlatztoc in tlanauatil, ohcon amo ittlacamatoc, tlamo yeh itmocuipa itteihihtouani den tlanauatil. </div>
<div class='m'>
<span class="verse" id="JM4_12">12&#160;</span>San se naquin uili techtlatlata, Yehuatzin yeh naquin itich oualeu in tlanauatil uan naquin uili tetlatzacuiltia noso temaquixtia. Tla ohcon, ¿aquih in touatzin tleca tonmixeuia itcontlatlata mocniu? </div>
<div class='s'>Tlen ityoluiah itchiuasqueh mattlalican imactzinco Dios </div>
<div class='p'>
<span class="verse" id="JM4_13">13&#160;</span>Cuali ixconcaquican, namehuantzitzin naquin nanconihtouah ihquin: “Axan noso mostla tiasqueh itich necah ueyi altipetl, uan ompa itchanchiuasqueh se xiuitl, ittlanamacasqueh uan cuali ittlanisqueh tomin”, </div>
<div class='m'>
<span class="verse" id="JM4_14">14&#160;</span>uan yeh amo nanconmatih tlenoh mochiuas mostla, dion tlenoh mochiuas namouan. Pues seiyolilis yeh quemeh in mixtli tlen monextia tipitzin uan satepan pohpoliui. </div>
<div class='m'>
<span class="verse" id="JM4_15">15&#160;</span>Yeh ocachi cuali ixconihtocan: “Tla in toTecotzin comoniquiltia, oc itchanchiutosqueh, uan itchiuasqueh nin noso necah tiquitl.” </div>
<div class='m'>
<span class="verse" id="JM4_16">16&#160;</span>Pero namehuantzitzin axan tlemach non nanmomatih ica tlen nanconyoluiah nanconchiuasqueh, uan nochi non uehcapanniquilis amo cuali. </div>
<div class='m'>
<span class="verse" id="JM4_17">17&#160;</span>Uan ohcon, naquin icmati icchiuas tlen cuali, uan amo icchiua, tlahtlacoua.  </div>
<div class='psalmlabel' id='JM5_0'> 5</div>
<div class='s'>Matlacaquican in tominehqueh </div>
<div class='p'>
<span class="verse" id="JM5_1">1&#160;</span>¡Axan ixconcaquican namehuantzitzin tlen namontominehqueh! Xonchocacan uan xonpohtzahtzican nic namotichtzin ualahtoc tlahyouilis. </div>
<div class='m'>
<span class="verse" id="JM5_2">2&#160;</span>Nochi tlen mic nanconpiah yopalan, uan namocuahcualtilmah nochi yoocuilouac. </div>
<div class='m'>
<span class="verse" id="JM5_3">3&#160;</span>Namooro uan namoplata hasta yopoxcau, uan nipoxcauyo ictematiltis nic amo cuali quen nanconchiuah, uan mocuipas queh tlitl tlen namechontlahtlamis. Onanconmonichicouilihqueh mic tomin, uan yeh ya itcateh itich ninyacatlamiyan in tonalmeh. </div>
<div class='m'>
<span class="verse" id="JM5_4">4&#160;</span>Amo onanquimontlaxtlauihqueh namotlaqueualuan tlen onamechontlaeuihqueh itich namotlaluan, uan nintlaxtlauil tlen onanconmocauihqueh simi namechontlahtlacoltihtoc. Uan Dios naquin chicaucatzintli tlayacanqui de iluicac, yocomocaquitih non innimohsiuil namotlaqueualuan. </div>
<div class='m'>
<span class="verse" id="JM5_5">5&#160;</span>Yonamonchanchiuqueh itich tlensa paquilis nican tlalticpac, uan onanconchiuqueh nochi tlen onanconniqueh. Namontohtomautoqueh quemeh in tlatomaualten tlen amo icmatih nic in tonal ihcuac quintlatzacuiltisqueh yoehcoc. </div>
<div class='m'>
<span class="verse" id="JM5_6">6&#160;</span>Namehuantzitzin onancontlahtlacoltihqueh uan onanconmictihqueh naquin yolchipauac, naquin amo tzocotzin omopaleuih. </div>
<div class='s'>Matchiacan ica pacahyouilis in tonal ihcuac ualmouicatzinos in toTecotzin </div>
<div class='p'>
<span class="verse" id="JM5_7">7&#160;</span>Ica non, nocniuantzitzin, ica pacahyouilis xonmochiacan hasta itich in tonal ihcuac in toTecotzin ualmouicatzinos. Ixconitacan naquin tlamiloua, quen mochia hasta uilis icpixcas nitlasohtlamilol, uan ica pacahyouilis icchia in quiyauitl tlen icyamanaltia in tlali uan tlen icyolitia in tlamilol. </div>
<div class='m'>
<span class="verse" id="JM5_8">8&#160;</span>Namehuantzitzin noiuqui ohcon ixconpiacan pacahyouilis, uan xonmoyolchicauacan, pues ya ehcotoc in tonal ihcuac in toTecotzin ualmouicatzinos. </div>
<div class='m'>
<span class="verse" id="JM5_9">9&#160;</span>Nocniuan, amo xonmoihihtohtinimican, uan ohcon ihcuac ictlatlatasqueh namochiualis amo namechontlahtlacoltisqueh, porque Yehuatzin naquin ictlatlatas in tochiualis yoehcoc caltenco. </div>
<div class='m'>
<span class="verse" id="JM5_10">10&#160;</span>Nocniuantzitzin, itich in teotlanauatanih tlen otlahtouayah ica nitoocaatzin in toTecotzin xontlasalocan quenih moniqui setlahyouis uan setlaxicos. </div>
<div class='m'>
<span class="verse" id="JM5_11">11&#160;</span>Tehuan tlamilauca itquinmatih queh tlateochiualpaquinih naquin icxicouah in tlahyouilis. Ya nanconmatih quenih in Job otlaxicoh itich in tlahyouilis,<a href='#FN8' epub:type='noteref' class='noteref'>*</a> uan ya nanconmatih tlenoh oquichiu Dios ipampa ihcuac oyacatlan non tlahyouilis; pues Yehuatzin in toTecotzin teicnoitani uan tetlaocolitani.<a href='#FN9' epub:type='noteref' class='noteref'>†</a> </div>
<div class='p'>
<span class="verse" id="JM5_12">12&#160;</span>Tlen quemah, nocniuantzitzin, ihcuac nanmotencauah amo ixcontoocaayotican Dios noso in tlalticpactli noso itlah tlen ocse. Yehyeh ihcuac nanconihtosqueh “Quemah”, mai quemah, uan ihcuac nanconihtosqueh “Amo”, mai amo, uan ohcon ihcuac namechontlatlatasqueh amo namechontlahtlacoltisqueh. </div>
<div class='p'>
<span class="verse" id="JM5_13">13&#160;</span>Tla semeh namehuantzitzin itlah ictiquipachoua, macmonochili Dios; uan tla acah pactoc, maccuicati Dios. </div>
<div class='m'>
<span class="verse" id="JM5_14">14&#160;</span>Tla semeh namehuantzitzin mococoua, maquinnotza nintlayacancauan in tlaniltocanih, uan yehuan macmotlatlautilican Dios ipampa, uan mactlalilican aceite ica nitoocaatzin in toTecotzin. </div>
<div class='m'>
<span class="verse" id="JM5_15">15&#160;</span>Uan ihcuac ictlatlautisqueh Dios ica tlaniltoquilis, in cocoxqui pahtis, uan toTecotzin icquitzteuas; uan tla otlahtlacoh, isqui tlapohpoluil nitlahtlacol. </div>
<div class='m'>
<span class="verse" id="JM5_16">16&#160;</span>Ica non, ixconmoixpantican namotlahtlacol se iuan ocse uan ixconmosepannochican Dios, uan ohcon namonpahtisqueh. Nitlatlautilis acah naquin yec nichiualis icpia chicaualis, uan uili icchiua mic. </div>
<div class='m'>
<span class="verse" id="JM5_17">17&#160;</span>In teotlanauatani Elías yeh ocatca se tlacatzin itich nochi yec ameh quemeh tehuan; yeh simi octlatlautih Dios amo maquiyaui, uan ohcon omochiu, amo oquiyau yeyi xiuitl uan tlahco itich in tlalticpactli. </div>
<div class='m'>
<span class="verse" id="JM5_18">18&#160;</span>Satepan ocsipa octlatlautih Dios maquiyaui, uan yoquiyau, uan in tlalticpactli octemactih nitlatiyo. </div>
<div class='p'>
<span class="verse" id="JM5_19">19&#160;</span>Nocniuantzitzin, tla acah namehuantzitzin omoxiloh oquicau in tlen milauac ohtli, uan semeh namehuantzitzin ocsipa cualcuipa, </div>
<div class='m'>
<span class="verse" id="JM5_20">20&#160;</span>ixconmatican naquin icyolcuipa non tlahtlacouani den amo cuali ohtli, icmaquixtis de imac in miquilis. Uan non icchiuas mai tlapohpoluil mic tlahtlacol.</div><div class="footnote">
<hr />
<aside epub:type='footnote' id="FN1"><p class="f"><a class="notebackref" href="#JM1_1"><span class="notemark">*</span> 1:1</a>
 <span class="ft">Nin Santiago yehua mismo Jacobo naquin oyah icniu in toTecotzin uan oyah intlayacancau in tlaniltocanih tlen chanchiuah Jerusalén.</span></p></aside>
<aside epub:type='footnote' id="FN2"><p class="f"><a class="notebackref" href="#JM2_8"><span class="notemark">*</span> 2:8</a>
 <span class="ft">Lv. 19:18</span></p></aside>
<aside epub:type='footnote' id="FN3"><p class="f"><a class="notebackref" href="#JM2_11"><span class="notemark">†</span> 2:11</a>
 <span class="ft">Éx. 20:14; Dt. 5:18</span></p></aside>
<aside epub:type='footnote' id="FN4"><p class="f"><a class="notebackref" href="#JM2_11"><span class="notemark">‡</span> 2:11</a>
 <span class="ft">Éx. 20:13; Dt. 5:17</span></p></aside>
<aside epub:type='footnote' id="FN5"><p class="f"><a class="notebackref" href="#JM2_23"><span class="notemark">§</span> 2:23</a>
 <span class="ft">Gn. 15:6</span></p></aside>
<aside epub:type='footnote' id="FN6"><p class="f"><a class="notebackref" href="#JM2_23"><span class="notemark">*</span> 2:23</a>
 <span class="ft">2 Cr. 20:7; Is. 41:8</span></p></aside>
<aside epub:type='footnote' id="FN7"><p class="f"><a class="notebackref" href="#JM4_6"><span class="notemark">*</span> 4:6</a>
 <span class="ft">Pr. 3:34</span></p></aside>
<aside epub:type='footnote' id="FN8"><p class="f"><a class="notebackref" href="#JM5_11"><span class="notemark">*</span> 5:11</a>
 <span class="ft">Job 1:21-22, 2:10</span></p></aside>
<aside epub:type='footnote' id="FN9"><p class="f"><a class="notebackref" href="#JM5_11"><span class="notemark">†</span> 5:11</a>
 <span class="ft">Sal. 103:8</span></p></aside>

<hr />
</div>
</div></body></html>
