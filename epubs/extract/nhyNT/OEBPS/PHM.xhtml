<!DOCTYPE html>
<html xmlns="http://www.w3.org/1999/xhtml" xmlns:epub="http://www.idpf.org/2007/ops" lang="nhy" dir="ltr">
<head>
<meta charset="UTF-8" />
<link rel="stylesheet" href="epub.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width, height=device-height"/>
<title>Itlajtol totajtzin Dios = El Nuevo Testamento Filemón 1</title>
</head>
<body dir='ltr'>
<ul class='tnav'>
<li><a href='index.xhtml'>Filemón</a></li>
</ul>
<div class='main' id='PM0_0'>

<div class='mt'>SAN PABLO ITLATITLANIL IN DIOS OKITLAJKUILILIJ IN FILEMÓN  </div>
<div class='psalmlabel' id='PM1_0'> 1</div>
<div class='s'>Pablo okitlajkuililij in Filemón </div>
<div class='p'>

<span class="verse" id="PM1_1">1&#160;</span>Nej niPablo, nitzaktok telpiloyan, nitzaktok porke niktekipanoa in Cristo Jesús. Nikaj iwan tokni Timoteo iwan san sekan timitztlajkuililiaj tejwatzin titotetlasojkaikni Filemón, tejwatzin noijki titekipanoj ken tejwan. 
<span class="verse" id="PM1_2">2&#160;</span>Noijki tiktlajkuililiaj in tokni siwatl Apia, iwan tokni Arquipo katlej kajki kej soldado de Dios ken tejwan noijki tikatej. Iwan noijki tikintlajkuililiaj nochtin in tokniwan tiopantlaneltokakej katlej mololoaj mochan. 
<span class="verse" id="PM1_3">3&#160;</span>ToPapan Dios iwan toSeñor Jesucristo ma amechtiochiwa iwan ma amechmaka yolosewilistle. </div>
<div class='s'>Pablo okijtoj kuale tlaneltoka in Filemón iwan kuale tetlasojtla </div>
<div class='p'>
<span class="verse" id="PM1_4">4&#160;</span>Nochipa niktlajsojkamachilia noTeko Dios nijkuak nimitzelnamiki itech notiotzajtzilis tejwatzin Filemón, 
<span class="verse" id="PM1_5">5&#160;</span>porke nechilwiaj nik tikpia tlasojtlalistle iwan tlaneltokalistle inawak toSeñor Jesús, iwan innawak nochtin katlej iaxkawan Dios. 
<span class="verse" id="PM1_6">6&#160;</span>Niktlajtlanilia toTajtzin Dios ke nochtin katlej otikintlaneltokitij ika motlaneltokalis, ma kuale kimomakakan kuenta nochi in tlatiochiwalistle katlej Cristo Jesús otechmakak. 
<span class="verse" id="PM1_7">7&#160;</span>Tejwatzin nokni, motlasojtlalis nechmaka miek pakilistle iwan yolosewilistle porke ika otikinyolchikaj in tokniwan katlej iaxkawan Dios. </div>
<div class='s'>Pablo okitlajtlanke se favor para yen Onésimo </div>
<div class='p'>
<span class="verse" id="PM1_8">8&#160;</span>Por yonik, maski inawak Cristo nikpia derecho komo nitlatitlanile para nimitznawatis tlan moneki tikchiwas, 
<span class="verse" id="PM1_9">9&#160;</span>okachi kuale nikneki nimitztlajtlanilis ika tlasojtlalistle. Nej, niPablo, ya nitetajtzin iwan axan nitzaktok telpiloyan por yen Jesucristo. 
<span class="verse" id="PM1_10">10&#160;</span>Nimitztlatlawtia por yen Onésimo, katlej omochij kej nokone porke oniktlapowij de itlajtol in Dios nian kan nitzaktok iwan yej okineltokak. </div>
<div class='p'>
<span class="verse" id="PM1_11">11&#160;</span>Achtoj, itech nekatej tonaltin, Onésimo oyeka se tlanamaktle katlej mach itlaj owelia okichiwaya iwan mach owelia omitzpalewiaya, pero axan yej kuale nechpalewia iwan tejwatzin noijki kuale mitzpalewis. 
<span class="verse" id="PM1_12">12&#160;</span>Nimitztitlanilia oksemi in Onésimo, katlej sa tekitl niktlasojtla. Kuale xikresibiro kej yeskia yen nej tinechresibiroa. 
<span class="verse" id="PM1_13">13&#160;</span>Nej niknekiskia nian ma mokawa nowan para ma nechpalewijto ma mitzpatkayoti, mientras nian nitzaktok telpiloyan por yen kuale tlajtole katlej temakixtia. 
<span class="verse" id="PM1_14">14&#160;</span>Pero mach itlaj nikneki nikchiwas tla tejwatzin mach mitzpaktia. Tlan nej nimitztlatlawtia xikchiwa, xikchiwa ika mopakilis, mach nikneki xikchiwa tla tejwatzin amo tikneki. 
<span class="verse" id="PM1_15">15&#160;</span>Xamo omitzcholilijka in Onésimo kanaj keski tonale para satepan mowan yetos iktlanke (ik tlami), 
<span class="verse" id="PM1_16">16&#160;</span>pero axan mach ok tikpias kej se tlanamaktle, sino kej itlaj katlej okachi kuale iwan amo kej tlanamaktle, kijtosneki kej se motetlasojkaikni. Nej sa tekitl niktlasojtla, pero tejwatzin moneki okachi xiktlasojtla, amo san kej yeskia tiktlasojtla akaj oksé tlakatl sino moneki tiktlasojtlas kej se tokni inawak toSeñor. </div>
<div class='p'>
<span class="verse" id="PM1_17">17&#160;</span>Ijkón kiné, tla melawak tikyejyekoa nik tisepantekipanojkej inawak Dios, xikresibiro in Onésimo kej yeskia yen nej tinechresibiroa. 
<span class="verse" id="PM1_18">18&#160;</span>Tla itlaj omitztoktij mach kuale, o noso tla itlaj mitzwikilia, nej nimitztlaxtlawilis. 
<span class="verse" id="PM1_19">19&#160;</span>Nej, niPablo, nikijkuiloa yin amatl ika noma, para ijkón noijki xikmati nik yen nej nimitztlaxtlawilis tla itlaj mitzwikilia in tokni Onésimo, maski welis nimitzelnamiktis nik in tejwatzin noijki tinechwikilia asta yen moanima. 
<span class="verse" id="PM1_20">20&#160;</span>Ijkón kiné, nokni, nimitztlatlawtia xinechchiwili yin tlan nimitzilwia porke tej titlaneltokak inawak toSeñor. Xinechmaka pakilistle ipan noyolo porke tejwatzin tinokni inawak Cristo. </div>
<div class='p'>
<span class="verse" id="PM1_21">21&#160;</span>Nimitztlajkuililia porke nikmati nik tikchiwas tlan nimitztlajtlanilia, iwan kuale nikmati nik tikchiwas asta okachi de tlan nimitztlajtlanilia. 
<span class="verse" id="PM1_22">22&#160;</span>Noijki xikyektlali se lugar kan nietos ompa mochan, porke nikchia nik in Dios amechnankilis ika namotiotzajtzilis para nikisas de ijtik yin telpiloyan, iwan nechkawilis ma niwia ma namechitati. </div>
<div class='s'>Oksekimej tokniwan noijki okontlajpalojkej in Filemón </div>
<div class='p'>
<span class="verse" id="PM1_23">23&#160;</span>Noijki mitzontlajpaloa in tokni Epafras, katlej nowan tzaktok porke yej noijki kitematiltia itlajtol in Cristo Jesús. 
<span class="verse" id="PM1_24">24&#160;</span>Noijki mitzontlajpaloaj in Marcos, Aristarco, Demas iwan Lucas, katlej nowan tekipanoaj inawak Dios. </div>
<div class='p'>
<span class="verse" id="PM1_25">25&#160;</span>In toSeñor Jesucristo ma amechtiochiwa miek ipan namoyolo. Ijkón ma yeto.</div><div class="footnote">
<hr />
</div>
</div></body></html>
