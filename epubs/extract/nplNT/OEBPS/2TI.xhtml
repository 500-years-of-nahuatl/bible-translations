<!DOCTYPE html>
<html xmlns="http://www.w3.org/1999/xhtml" xmlns:epub="http://www.idpf.org/2007/ops" lang="npl" dir="ltr">
<head>
<meta charset="UTF-8" />
<link rel="stylesheet" href="epub.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width, height=device-height"/>
<title>Itlajtol Totajtsi Dios 2 Timoteo 1</title>
</head>
<body dir='ltr'>
<ul class='tnav'>
<li><a href='index.xhtml'>2 Timoteo</a></li>
</ul><ul class='tnav'><li><a href='2TI.xhtml#T21_0'>1</a></li>
<li><a href='2TI.xhtml#T22_0'>2</a></li>
<li><a href='2TI.xhtml#T23_0'>3</a></li>
<li><a href='2TI.xhtml#T24_0'>4</a></li>
</ul>

<div class='main' id='T20_0'>

<div class='mt'>San Pablo ojpa kitlajkuililia n Timoteo  </div>
<div class='psalmlabel' id='T21_0'> 1</div>
<div class='s'>Pablo kitlajkuililia n Timoteo </div>
<div class='p'>

<span class="verse" id="T21_1">1&#160;</span>Ne Pablo ni itlatitlanil n Cristo Jesús, Dios ijkó okimonekilti maniktematilti nin yankuik nemílistli non Dios okijto kinmakas akimeh milák kineltokaskeh n Cristo Jesús. 
<span class="verse" id="T21_2">2&#160;</span>Nimitstlajkuililia nin amatlajkuíloli te notlasojkone Timoteo, nimotlatlaujtia inawak Dios Totajtsi iwan Toteko Cristo Jesús mamitsmakakah tlatiochiwálistli, teiknomatílistli iwa yolsewílistli. 
<span class="verse" id="T21_3">3&#160;</span>Nochipa nimitsilnamiki ijkuak nimotiotsajtsilia, tlajka iwa n yuak nimotlasojkamati inawak Notajtsi Dios Akin niktekitilia ika chipawak notlalnamikilis kemi okichijkeh notatawah. 
<span class="verse" id="T21_4">4&#160;</span>Ijkuak nikilnamiki kenijki otichokak, niknekiskia oksepa nimitsitas iwa ijkó niyolpakis. 
<span class="verse" id="T21_5">5&#160;</span>Porke nikilnamiki kenijki milák ika nochi moyolo tikneltoka Dios, ijkó kemi oyektlaneltokakeh monanatsi Loida iwa mona Eunice, iwa ne kuali nikmatok te milák titlaneltoka. </div>
<div class='p'>
<span class="verse" id="T21_6">6&#160;</span>Yika nimitsilnamiktia xiktekitilti n weletílistli non Dios omitsmák ijkuak mopa onimitsintlalili nomawah. 
<span class="verse" id="T21_7">7&#160;</span>Dios amo otechmák Iespíritu para matimaujtinemikah, yej para matikpiakah weletílistli, matitetlasojtlakah iwa matikmatikah matikxikokah tlan amo kuali techtoktiah. 
<span class="verse" id="T21_8">8&#160;</span>Yika, amo xipinawa tiktetlapowis itlajtol Toteko Jesús, nion xipinawa tla nitsaktok. Yej ika iweletilis n Totajtsi Dios xikxiko n tlaijyowílistli por tiktetlapowia n kualitlájtoli. 
<span class="verse" id="T21_9">9&#160;</span>Dios otechmakixti iwa otéchnotski matinemikah ika toyolo chipawak. Amo por otikchijkeh itla kuali, yej porke Dios ijkó okimonekilti, iwa por ikualtilis non techpialia ken tiseititokeh inawak Cristo Jesús, desde ijkuak ayamó okatka nin tlaltíkpaktli. 
<span class="verse" id="T21_10">10&#160;</span>Iwa axa Dios okiteititi itlasojtlalis ijkuak owala Totemakixti Cristo Jesús, Akin okitlanki iweletilis n mikílistli, iwa por n kualitlájtoli non temakixtia, okitenexti n nemílistli non ayik tlamis. </div>
<div class='p'>
<span class="verse" id="T21_11">11&#160;</span>Dios onechtlali maniktematilti nin kualitlájtoli, Ye onechtítlanki kemi itlatitlanil iwa tlamachti inawak non amo judíos. <span class='rq'>1Ti. 2:7 </span> 
<span class="verse" id="T21_12">12&#160;</span>Yika, ne nitlaijyowia, iwa mach nipinawa, ne kuali nikmati akin inawak nitlaneltoka. Noiwa kuali nikmatok Ye kipia weletílistli para kimokuitlawis tlan yoniktlali imak, asta neká tonati ijkuak oksepa wits Cristo. </div>
<div class='p'>
<span class="verse" id="T21_13">13&#160;</span>Nochipa xikinmachti n kualitlájtoli non ne onimitsmachti, iwa xinemi ika tlaneltokálistli iwa tlasojtlálistli non tikpiah por tiseititokeh iwan Cristo Jesús. 
<span class="verse" id="T21_14">14&#160;</span>Ika ichikawalis n Espíritu Santo non kajki itech toyolo, xikmokuitlawi n kuali tlamachtílistli non Dios omitsmaktili. </div>
<div class='p'>
<span class="verse" id="T21_15">15&#160;</span>Ijkó ken te ya tikmati, nochteh n tokniwah non chantitokeh Asia onechkakajtejkeh, noiwa n Figelo iwa n Hermógenes. 
<span class="verse" id="T21_16">16&#160;</span>N Toteko makinmiknomati ichanejkawah Onesíforo, ye miak welta onechyolchika, iwa amayik opinawak ijkuak onechitak nitsaktok. 
<span class="verse" id="T21_17">17&#160;</span>Yej ijkuak okatka Roma, onechtemojtínenki, iwa amo omosewi asta onechajsik. 
<span class="verse" id="T21_18">18&#160;</span>N Totajtsi Dios makiknomati n Onesíforo itech iksemi tonati. Timoteo te kuali tikmati kenomi miak otechpalewih n tokni Onesíforo ompa Éfeso.  </div>
<div class='psalmlabel' id='T22_0'> 2</div>
<div class='s'>Xiyeto se kuali isoldado n Cristo Jesús </div>
<div class='p'>
<span class="verse" id="T22_1">1&#160;</span>Te nokone, ximoyolchikawa por tikpiah ikualtilis Cristo Jesús. 
<span class="verse" id="T22_2">2&#160;</span>Tlan te yotechkakili onikijto inmixpah miakeh tlaneltokakeh, noni xikinmachti n tokniwah non milák motemaktiah inawak Dios, ijkó yejwah noiwa kinmachtiskeh oksikimeh. </div>
<div class='p'>
<span class="verse" id="T22_3">3&#160;</span>Ijkó kiné, te xikxiko nochi tlaijyowílistli, kemi se kuali soldado de Cristo Jesús. 
<span class="verse" id="T22_4">4&#160;</span>Nion se soldado weleti mokalakia itech ok se tekitl, porke sa mochixtok kichiwas tlan kinawatis akin kiyakana. 
<span class="verse" id="T22_5">5&#160;</span>Ijkó noiwa, se non motlatlani iwan oksikimeh, amo kimakah tlan okimotlanili, tla amo okichi kemi omonekia kichiwas. 
<span class="verse" id="T22_6">6&#160;</span>Akin tekiti itlala, kuali makikua achto tlan kitooka. 
<span class="verse" id="T22_7">7&#160;</span>Kuali xikyejyekoli tlan nimitsilijtok, iwa Toteko Cristo Jesús mitsajsikamatiltis nochi. </div>
<div class='p'>
<span class="verse" id="T22_8">8&#160;</span>Xikilnamiki n Cristo Jesús non walewatok de Rey David, iwa omoyoliti intsalko mikemeh ijkó kemi kijtoa n kualitlájtoli non ne niktemachtia. 
<span class="verse" id="T22_9">9&#160;</span>Por niktemachtia nin kualitlájtoli axa nitlaijyowia, nitsaktok iwa nechikxilpiah ika kadena kemi niyetoskia se temikti. Pero itlajtol Dios amo ilpitok. 
<span class="verse" id="T22_10">10&#160;</span>Ika no, nochi nikxikoa por akimeh Dios okimpéjpenki. Ijkó yejwah kipiaskeh n temakixtílistli non techmakah Cristo Jesús iwa ijkó tiyetoskeh nochipa itech imawistilis non ayik tlami. </div>
<div class='q'>
<span class="verse" id="T22_11">11&#160;</span>Tlan kijtoa nin tlájtoli milák: </div>
<div class='q'>Tla yotimikeh iwan Cristo, </div>
<div class='q'>noiwa tiyolitoskeh iwan Ye. </div>
<div class='q'>
<span class="verse" id="T22_12">12&#160;</span>Tla tikxikoah n tlaijyowílistli, </div>
<div class='q'>noiwa titlanawatiskeh iwan Ye. </div>
<div class='q'>Tla tikijtoah amo tikixmatih, </div>
<div class='q'>Ye noiwa kijtos amo techixmati. </div>
<div class='q'>
<span class="verse" id="T22_13">13&#160;</span>Maya tejwah amo tikchiwah tlan otikilijkeh, </div>
<div class='q'>Ye kichiwa tlan kijtoa, </div>
<div class='q'>porke Dios ayik motlajtolpatla. </div>
<div class='s'>Xiyeto se kuali tékitki </div>
<div class='p'>
<span class="verse" id="T22_14">14&#160;</span>Xikinmilnamikti n tlaneltokakeh tlan nimitsilis, iwa ixpa n Totajtsi Dios xikinnajnawati amo mamotlatlajtolkopakah ika tlájtolteh non amitla impati, nonteh tlájtolteh san kinkuatlapololtiah akimeh kinkakih. 
<span class="verse" id="T22_15">15&#160;</span>Ximochijchikawa xikchiwa tlan kuali, ijkó weletis timoyekixpantis inawak Dios kemi se kuali tékitki non amo kipia tlan ika pinawas, porke tikyektekitilia n kualitlájtoli non techmatiltia tlan milák. 
<span class="verse" id="T22_16">16&#160;</span>Amo ximotlatlajtolkopa ika tlájtolteh non amitla impati, porke akimeh ijkó tlajtoah okachi mokajkawah itech tlan amokuali, 
<span class="verse" id="T22_17">17&#160;</span>iwa intemachtilis pewas moxijxitinis kemi itla kokólistli non kipalanaltia tokuerpo. Himeneo iwa n Fileto ijkó kichijtinemih, 
<span class="verse" id="T22_18">18&#160;</span>porke mach ok kitemachtiah tlan milák, iwa kijtojtinemih yopanok n tonati ijkuak Dios kinyolitis n mikemeh, iwa ijkó kinkuatlapololtiah sikimeh intlaneltokalis. 
<span class="verse" id="T22_19">19&#160;</span>Pero itlajtol Dios kajki kemi se tetl non tetlakxilia, iwa kipia se neskayotl: “N Toteko kinmixmatok nochteh iaxkawah”; <span class='rq'>Nm. 16:5 </span> noiwa kijtoa: “Nochteh akimeh kitenewah itoka n Toteko kipiah kikawaskeh nochi tlan amokuali.” <span class='rq'>Nm. 16:26 </span> </div>
<div class='p'>
<span class="verse" id="T22_20">20&#160;</span>Itech se weyi kali, amo sanwel onkateh xoktsimeh de oro iwa plata, noiwa onkateh de kuawitl iwa tepalkatl. Non patiojkeh, motekitiltiah san itech itla ilwitl, iwa non amo patiojkeh, nochipa kintekitiltijtokeh. 
<span class="verse" id="T22_21">21&#160;</span>Yika, tla se kikawa nochi tlan amokuali, yetos kemi se xoktsi non patio imak Toteko Dios, Ye kitekitiltis itech nochi kuali tekitl. </div>
<div class='p'>
<span class="verse" id="T22_22">22&#160;</span>Xikcholili tlan amokuali kinyoltilana n telpokameh. Te nochipa xikchiwa tlan kuali, nochipa xitlaneltoka, iwa ika tlasojtlálistli iwa yolsewílistli ximowika iwa akimeh ika inyolo chipawak kitenewah itokah n Toteko. 
<span class="verse" id="T22_23">23&#160;</span>Amo xikinkaki tlájtolteh non amitla impati iwa tekuatlapololtia, porke ya tikmatok sanwel ika se mokualania. 
<span class="verse" id="T22_24">24&#160;</span>Se itékitki n Toteko mach kinamiki mamokualanijtinemi, yej moneki mamoyekwika iwan nochteh. Makimati kenomi tlamachtis iwa makixiko ijkuak itla kitoktiah. 
<span class="verse" id="T22_25">25&#160;</span>Iwa ika iyamankatlajtol makinnonotsa akimeh amo kinekih tetlakitaskeh, iwa ijkó chamo Dios kinkawilis mamoyolpatlakah para makimatikah tlan milák. 
<span class="verse" id="T22_26">26&#160;</span>Ijkó makimatikah kenijki momakixtiskeh de imak n diablo non kinkitskijtok iwa kintoktia makichiwakah san tlan ye kineki.  </div>
<div class='psalmlabel' id='T23_0'> 3</div>
<div class='s'>Kenomi yetoskeh n tlaltikpaktlakah itech iksemi tonatijmeh </div>
<div class='p'>
<span class="verse" id="T23_1">1&#160;</span>Timoteo, noiwa moneki xikmati, itech iksemi tonatijmeh yetos miak tlaijyowílistli. 
<span class="verse" id="T23_2">2&#160;</span>N tlakah yetoskeh xíkojteh, satlawel kiwilitaskeh tomi, moweyiliskeh iwa xaxankuatiskeh. Tlajtoskeh fiero de Dios, iwa mach kintlakitaskeh intajwah. Amo kimatiskeh motlasojkamatiskeh iwa mach ok kitlakitaskeh Dios. 
<span class="verse" id="T23_3">3&#160;</span>Mach kimatiskeh tetlasojtlaskeh nion tetlapojpolwiskeh. Satlawel kiwilitaskeh tepojpoaskeh iwa amo kixikoskeh tlan amokuali kelewis inkuerpo, tetlaijyowiltiskeh iwa kikokoliskeh tlan kuali. 
<span class="verse" id="T23_4">4&#160;</span>Yetoskeh teichtakawijkeh, ayakmó pinawaskeh nion mach itla kixmawiliskeh. Moyolpaktijtinemiskeh ika tlan amo kuali kelewia inkuerpo, iwa ayakmó kitemoskeh Dios. 
<span class="verse" id="T23_5">5&#160;</span>Kichiwaskeh kemi yetoskiah de milajka kineltokah Dios, pero ika tlan kichiwaskeh moixmatiskeh amo milák kineltokah. Iwa nonteh amo inwah ximowika. </div>
<div class='p'>
<span class="verse" id="T23_6">6&#160;</span>Porke sikimeh de nonteh tlakah kiwilitah techankajkalaktinemiskeh, ika kinkajkayawaskeh n siwameh non amo tlalnamikilisejkeh iwa tlajtlakolejkeh. Ninteh siwameh nochipa kinektokeh mopaktiskeh ika tlan inkuerpo kineki. 
<span class="verse" id="T23_7">7&#160;</span>Nochipa momachtijtokeh, pero mach ayik weletih kajsikamatih tlan milák. 
<span class="verse" id="T23_8">8&#160;</span>Ijkó kemi Janes iwa n Jambres okixnamikeh n Moisés, ijkó noiwa nonteh tlakah kitlawelitah tlan milák. Nonteh tlakah ayakmó kuali tlan kiyejyekoliah iwa mach weletih kajsikamatih itlajtol Dios. 
<span class="verse" id="T23_9">9&#160;</span>Nonteh mach wejka kalakitiweh, porke nochteh kinmitaskeh kuatlapolojtokeh, ijkó kemi omochijkeh n Janes iwa n Jambres non okixnamikeh n Moisés. </div>
<div class='s'>Pablo kinajnawatia n Timoteo </div>
<div class='p'>
<span class="verse" id="T23_10">10&#160;</span>Te tikchijtiwits tlan onimitsmachti, tikmati kenomi niyeknemi, tikmati tlan nikneki nikchiwas, tikixmati notlaneltokalis, tikmati kenomi nikmati nimochia, tikixmati notlasojtlalis, iwa tikmati kenomi nikxikoa nochi tlan nopa wits. 
<span class="verse" id="T23_11">11&#160;</span>Onechtotojtokakeh iwa onechtlaijyowiltijkeh Antioquía, Iconio iwa Listra, iwa nochi tlan nitlaijyowijtiwits pero n Toteko nochipa onechpalewi. 
<span class="verse" id="T23_12">12&#160;</span>Iwa milák, nochteh akimeh kinekiskeh kimosenmakaskeh Cristo Jesús, san kan yaskeh kintlaijyowiltiskeh. 
<span class="verse" id="T23_13">13&#160;</span>Pero non amokualteh iwa tekajkayajkeh okachi kijtlakojtiaskeh inyolo, tlakajkayawaskeh iwa yejwah noiwa kinkajkayawaskeh. </div>
<div class='p'>
<span class="verse" id="T23_14">14&#160;</span>Te Timoteo, nochipa xikneltoka tlan omitsmachtijkeh, non te yotikyekneltokak. Te kuali tikmatok akin omitsixtlamachti, 
<span class="verse" id="T23_15">15&#160;</span>desde tiselekonetl tikmatok tlan kijtoa itlajkuilol Dios. Ayik xikilkawa tlan kijtoa, porke mitsixtlamachtis iwa mitsmakixtis ken titlaneltoka itech Cristo Jesús. 
<span class="verse" id="T23_16">16&#160;</span>Nochi tiotlajkuíloli Dios otlanawati makijkuilokah, kuali matechmachtikah, ika matechnonotsakah, ika matechmilawakah iwa matechititikah kenijki tinemiskeh inawak Dios. 
<span class="verse" id="T23_17">17&#160;</span>Ijkó nochi akin ya tekone inawak Dios, kuali mamoixtlamachti iwa makimati kenijki kichiwas nochi tlan kuali.  </div>
<div class='psalmlabel' id='T24_0'> 4</div>
<div class='s'>Nochipa xiktetlapowi itlajtol Totajtsi Dios </div>
<div class='p'>
<span class="verse" id="T24_1">1&#160;</span>Ixpan Dios iwa ixpa n Toteko Cristo Jesús, Akin wits kemi Rey para kintlajtlakoltis non yolitoskeh iwa non yomikkeh, ne saikpanoa nimitstlatlaujtia, 
<span class="verse" id="T24_2">2&#160;</span>xiktematilti itlajtol Dios. Ximochijchikawa xitlajto ijkuak kinekiskeh noso ijkuak amo kinekiskeh mitskakiskeh. Xikinmajsikamatilti, xikintlakawalti iwa xikinnonotsa, ayik ximosotlawa iwa xikinkajtewilijti se kuali tlamachtílistli. 
<span class="verse" id="T24_3">3&#160;</span>Porke ajsiki n tonati ijkuak mach ok kinekiskeh kikakiskeh n kuali tlamáchtili, yej kintemoskeh miakeh temachtijkeh para makinmachtikah san tlan yejwah kimpaktis kikakiskeh. 
<span class="verse" id="T24_4">4&#160;</span>Ayakmó kikakiskeh tlan milák, yej okachi kinkakiskeh akimeh kimpoah tlapoálisteh non amo milák. </div>
<div class='p'>
<span class="verse" id="T24_5">5&#160;</span>Pero te nochipa xitlalnamiktinemi, xikxiko nochi tlaijyowílistli, xikmosenmaka xiktetlapowi n kualitlájtoli, iwa nochipa xikyekchiwa n tekitl non Dios omitsmák. </div>
<div class='p'>
<span class="verse" id="T24_6">6&#160;</span>Ne ya nechmiktiskeh kemi se tlamánali. Ya walajsi n ora para nimikis. 
<span class="verse" id="T24_7">7&#160;</span>Ne kuali yonikchi iteki n Dios, kemi se tlakatl non tewa motlatlani, iwa ayik onikpolo notlaneltokalis. 
<span class="verse" id="T24_8">8&#160;</span>Axa sa nechchixtok kan ilwikak nokorona non Cristo n teyolsewi yekmilajka nechmakas neká iksemi tonati ijkuak Ye wits. Iwa amo san ne nechmaktilis, yej noiwa kinmakas nochteh akimeh sa kichixtokeh mawalmuika. </div>
<div class='s'>Pablo kinajnawatia n Timoteo </div>
<div class='p'>
<span class="verse" id="T24_9">9&#160;</span>Xiktemoli kenijki san nima techonitaki. 
<span class="verse" id="T24_10">10&#160;</span>Demas, yonechkakajte, ye okachi okiyoltilanki tlan onka itech nin tlaltíkpaktli iwa yoyajki Tesalónica. Crescente oyá Galacia iwa Tito oyá Dalmacia. 
<span class="verse" id="T24_11">11&#160;</span>Sanwel Lucas nowa kajki. Xiktemo n Marcos iwa mowa xikwalika ijkuak tiwits, porke ye weletis nechpalewis itech noteki. 
<span class="verse" id="T24_12">12&#160;</span>N Tíquico oniktítlanki mawia Éfeso. 
<span class="verse" id="T24_13">13&#160;</span>Ijkuak tiwits, techalikili notlakeh non weyak non onikualkajte Troas icha n Carpo. Noiwa techalinwikili noamawah, pero okachi nikneki techalinwikili n ewameh. </div>
<div class='p'>
<span class="verse" id="T24_14">14&#160;</span>Alejandro n teposwitek san miak yonechtokti, n Toteko kitlaxtlawaltis san kemi onechtokti. 
<span class="verse" id="T24_15">15&#160;</span>Yika, te noijki ximotlachili de ye, porke kixnamiki tlan tiktemachtiah. </div>
<div class='p'>
<span class="verse" id="T24_16">16&#160;</span>Ijkuak sikinika onimotlajtolpalewi innawak n tekiwajkeh, amaka onechpalewi, nochteh onechkakajtejkeh noselti. N Totajtsi Dios makintlapojpolwi. 
<span class="verse" id="T24_17">17&#160;</span>Pero n Toteko onechpalewi iwa onechmák chikawálistli. Yika, oniwéletki onitetlapowi de n kualitlájtoli non temakixtia iwa onikchi makikakikah nochteh non amo judíojteh. Ijkó Dios onechpalewi iwa amo okitekawili manechmiktikah. 
<span class="verse" id="T24_18">18&#160;</span>Iwa n Toteko Dios nechmakixtis itech nochi tlan amokuali iwa nechwikas ilwikak kan Ye tlanawatia. ¡Nochipa matikweyilikah Dios! Ijkó mamochiwa. </div>
<div class='s'>Pablo iksemi momakawa </div>
<div class='p'>
<span class="verse" id="T24_19">19&#160;</span>Noiwa xikontlajpalo n Priscila iwa n Aquila, iwa ichanejkawah n Onesíforo. </div>
<div class='p'>
<span class="verse" id="T24_20">20&#160;</span>Erasto omoka Corinto, iwa n Trófimo onikualkajte Mileto ken mokokoa. 
<span class="verse" id="T24_21">21&#160;</span>Xikchiwa xiwiki achto de mapewa n sewaya. Mitsontlajpaloah n Eubulo, Pudente, Lino, Claudia iwa nochteh n tokniwah non kineltokah Cristo. </div>
<div class='p'>
<span class="verse" id="T24_22">22&#160;</span>N Toteko Cristo Jesús mayeto itech moyolo, iwa Dios manomechtiochiwa ika ikualtilis nochteh nomejwah.</div><div class="footnote">
<hr />
</div>
</div></body></html>
