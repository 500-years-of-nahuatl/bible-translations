<!DOCTYPE html>
<html xmlns="http://www.w3.org/1999/xhtml" xmlns:epub="http://www.idpf.org/2007/ops" lang="nhg" dir="ltr">
<head>
<meta charset="UTF-8" />
<link rel="stylesheet" href="epub.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width, height=device-height"/>
<title>El Nuevo Testamento en nahuatl de Tetelcingo Hechos 1</title>
</head>
<body dir='ltr'>
<ul class='tnav'>
<li><a href='index.xhtml'>Hechos</a></li>
</ul><ul class='tnav'><li><a href='ACT.xhtml#AC1_0'>1</a></li>
<li><a href='ACT.xhtml#AC2_0'>2</a></li>
<li><a href='ACT.xhtml#AC3_0'>3</a></li>
<li><a href='ACT.xhtml#AC4_0'>4</a></li>
<li><a href='ACT.xhtml#AC5_0'>5</a></li>
<li><a href='ACT.xhtml#AC6_0'>6</a></li>
<li><a href='ACT.xhtml#AC7_0'>7</a></li>
<li><a href='ACT.xhtml#AC8_0'>8</a></li>
<li><a href='ACT.xhtml#AC9_0'>9</a></li>
<li><a href='ACT.xhtml#AC10_0'>10</a></li>
</ul><ul class='tnav'>
<li><a href='ACT.xhtml#AC11_0'>11</a></li>
<li><a href='ACT.xhtml#AC12_0'>12</a></li>
<li><a href='ACT.xhtml#AC13_0'>13</a></li>
<li><a href='ACT.xhtml#AC14_0'>14</a></li>
<li><a href='ACT.xhtml#AC15_0'>15</a></li>
<li><a href='ACT.xhtml#AC16_0'>16</a></li>
<li><a href='ACT.xhtml#AC17_0'>17</a></li>
<li><a href='ACT.xhtml#AC18_0'>18</a></li>
<li><a href='ACT.xhtml#AC19_0'>19</a></li>
<li><a href='ACT.xhtml#AC20_0'>20</a></li>
</ul><ul class='tnav'>
<li><a href='ACT.xhtml#AC21_0'>21</a></li>
<li><a href='ACT.xhtml#AC22_0'>22</a></li>
<li><a href='ACT.xhtml#AC23_0'>23</a></li>
<li><a href='ACT.xhtml#AC24_0'>24</a></li>
<li><a href='ACT.xhtml#AC25_0'>25</a></li>
<li><a href='ACT.xhtml#AC26_0'>26</a></li>
<li><a href='ACT.xhtml#AC27_0'>27</a></li>
<li><a href='ACT.xhtml#AC28_0'>28</a></li>
</ul>

<div class='main' id='AC0_0'>

<div class='mt'>QUIENE CA OQUECHIJQUE TLATEOTITLANME  </div>
<div class='psalmlabel' id='AC1_0'> 1</div>
<div class='s'>Jesús oquemelfejque tietlateotitlanhua ma tiecheacö Espíritu Sönto </div>
<div class='p'>

<span class="verse" id="AC1_1">1&#160;</span>Temetzmojcuelfele antes, Teófilo. Temetzmolfele noche tli Jesús oquechijque hua otlamachtejque. Ejqueu oquechijque desde que oquepiehualtejque tieteque. 
<span class="verse" id="AC1_2">2&#160;</span>Oquesequirojque hasta cuöc Deus otiebicaque elfecac. Antes de que obiloac ca elfecac Jesús oquemixpejpenque inu majtlactle huan ume tietlateotitlanhua. Espíritu Sönto tiepaliebiluc Jesús para oquenmacaque mandamientos. 
<span class="verse" id="AC1_3">3&#160;</span>Sötiepa de que omecoac Jesús, oneniextiluc intzölö yejua. Oneniextiluc meyac veces ipa cuarenta días. Ca meyac sösantle tli oquechijque quemejtetejque perfectamente que yulebihuateca. Oquennunutzaloöya de quiene Deus tlamandöruro. 
<span class="verse" id="AC1_4">4&#160;</span>Mientras onecöhualuc ca yejua oquenmandörojque nele majcamo yöcö de Jerusalén. Oquejtojque: </div>
<div class='p'>―Xeccheacö ma mochihua lo que tli toTajtzin Deus oqueprometierojque. Ye onemiechelfe de inu. 
<span class="verse" id="AC1_5">5&#160;</span>Tiel Xohuö otlacuötieque ca ötzintle, cache pa quiesquete tunalte nemocuötiequisque ca Espíritu Sönto cuöc yejuatzi calacoas ipa nemoyulo. </div>
<div class='s'>Otlejcoac elfecac Jesús </div>
<div class='p'>
<span class="verse" id="AC1_6">6&#160;</span>Cuöc ye omosentlölejque tlateotitlanme, otietlajtlanejque Jesús: </div>
<div class='p'>―Tlöcatzintle, ¿öxö tomotlölelis tonación Israel ocsajpa para tlamandörus? </div>
<div class='p'>
<span class="verse" id="AC1_7">7&#160;</span>Pos oquemelfejque: </div>
<div class='p'>―Amo nemiechtocöroa nenquematesque quiema mochihuas canajyetla quieme inu. ToTajtzin Deus oquemalfejque inu para que sa yejuatzi quejtusque hasta quiema Israel tlamandörus ocsajpa. 
<span class="verse" id="AC1_8">8&#160;</span>Cuöc calaquesque Espíritu Sönto pa nemoyulo nemejua, nencasesque checöhualestle. Nenquisasque quieme nentestigos de naja amo sa pa ciudad de Jerusalén tlöcamo ipa noche estado de Judea hua estado de Samaria hua hasta cache bejca locör pan tlöltecpactle. </div>
<div class='p'>
<span class="verse" id="AC1_9">9&#160;</span>Cuöquenuju Jesús opiehualuc neajcoquiluc ca elfecac mientras yejua tieyetztaya. Por fin ayecmo otieijtaque porque opolebihuac ijtec mextle. 
<span class="verse" id="AC1_10">10&#160;</span>Mientras Jesús biloaya, yejua ajcopatlajtlachixtaya. Sa de repiente intlac omoquetzaco unte öngeles ca intlaquie istöc. 
<span class="verse" id="AC1_11">11&#160;</span>Oquemelfejque: </div>
<div class='p'>―Señores de estado de Galilea, ¿tlica nentlajtlachixtecate ca elfecac? Deus tieönaluc Jesús de entre nemotzölö hua otiebicaque hasta elfecac. Pos quieme onentieijtaque obiloac elfecac, ejqueu mismo sie yejuatzi Jesús hualiloas ocsajpa. </div>
<div class='s'>Creyentes oquixpejpenque Matías ma calaque itequepa Judas </div>
<div class='p'>
<span class="verse" id="AC1_12">12&#160;</span>Yecuöquenu tietlateotitlanhua uyajque de ipa nieca tepietl tli itucö Tepietl de Olivos. Inu tepietl mocöhua itech Jerusalén, quieme sie kilómetro ca bejca. Omocuejque ca Jerusalén. 
<span class="verse" id="AC1_13">13&#160;</span>Cuöc ocalajque pa Jerusalén, otlejcuque ipa sente calejtec icpac cale. Ompa mocalutiöya Piero, Xohuö, Jacobo, Andrés, Felipe, Tumös, Bartolomé, Mateo, Jacobo iconie Alfeo, Semu el Celador, hua Judas <a href='#FN1' epub:type='noteref' class='noteref'>*</a>iconie de Jacobo. 
<span class="verse" id="AC1_14">14&#160;</span>Yejua ompa oyejyeya ca tiehua seque sohuame hua María tienönajtzi Jesús hua tieicnihua Jesús. Nochemejua seme ca sa sie tlanequelestle motlajtlötlajtiöya. </div>
<div class='p'>
<span class="verse" id="AC1_15">15&#160;</span>Cuöquenuju Piero omoquetz intzölö inu hermanos tlö quieme ciento veinte ca meyactie. Oquejto: </div>
<div class='p'>
<span class="verse" id="AC1_16">16&#160;</span>―Nocnihua, David oquejcuelo lo que tli Espíritu Sönto oquejtojque de Judas. Hua inu teotlajtule quepeaya ma mochihuate. Pos Judas oquenyecö tli tieaseque Jesús. 
<span class="verse" id="AC1_17">17&#160;</span>Totzölö oyeya Judas hua quepeaya ipörte de nönca tequetl de Deus. </div>
<div class='p'>
<span class="verse" id="AC1_18">18&#160;</span>Pos inu Judas oquecu sente tlöle. Oquetlaxtlö ca inu tomi tli oquemacaque por itlajtlacul. Ixtlajpach betzeto. Oijtepetzi hua noche tli ijtecajca ocuaxiele. 
<span class="verse" id="AC1_19">19&#160;</span>Oquematque noche tli chajchönte pa Jerusalén hua oquecuitejque nieca tlöle Acéldama, que ca intlajtul de yejua quejtusneque Tlöle de Yestle. </div>
<div class='p'>
<span class="verse" id="AC1_20">20&#160;</span>―Pos tlajcuelulpanca ipa libro de Salmos: </div>
<div class='q'>Ma quisa de ipa ichö, </div>
<div class='q'>hua majcamo öque ompa chönte. </div>
<div class='m'>Nuyejque quejtoa pa Salmos: </div>
<div class='q'>Ma yeca ocsente case inu tequetl tli yaja oquepeaya. </div>
<div class='p'>
<span class="verse" id="AC1_21">21&#160;</span>’Conbenierebe, noso, ma mixpejpena sente tlöcatl de intzölö nöncate tlöca. Ma mixpejpena sente tlöcatl tli seme totlac icaca desde cuöc Tlöcatzintle Jesús biloatenemeya totzölö. 
<span class="verse" id="AC1_22">22&#160;</span>Ma mixpejpena sente de yejua tli seme totlac icaca desde cuöc Xohuö tiecuötieque Jesús hasta öxö cuöc Deus tieönaluc de totzölö para ca elfecac. Conbenierebe que yaja san quiene ca oquejtac noche inu sösantle ma iye testigo ca tejua de quiene ca oyulebihuac Jesús. </div>
<div class='p'>
<span class="verse" id="AC1_23">23&#160;</span>Pos yejua oquenquetzque unteme. Sente yaja Josie Barsabás, öque nuyejque mocuitiöya Justo. Hua ca ume yaja Matías. 
<span class="verse" id="AC1_24">24&#160;</span>Entunses omotlajtlötlajtejque ejqueyi: </div>
<div class='p'>―Tlöcatzintle, tejuatzi tequemixomachelea toyulo de tonochtie. Xetiechmojtetele öquenu ye otemixpejpenele de nöncate unteme. 
<span class="verse" id="AC1_25">25&#160;</span>Ye otemixpejpenele sente para ma quechihua nönca motequeyojtzi de que iyes tlateotitlantle. Pos Judas ye oquecöjtie para iyös pa inu locör tli quetocöro. </div>
<div class='p'>
<span class="verse" id="AC1_26">26&#160;</span>Entunses oqueriforojque abier öque quetocörus. Pos oquetocöro yaja Matías. Así es que yaja omopu inca inu majtlactle huan sie tlateotitlanme.  </div>
<div class='psalmlabel' id='AC2_0'> 2</div>
<div class='s'>Espíritu Sönto ocalacoac ipa inyulo creyentes </div>
<div class='p'>
<span class="verse" id="AC2_1">1&#160;</span>Cuöc oaseco inu yelfetl de Pentecostés, noche inu creyentes oyejyeya sa secne ipa sie locör. 
<span class="verse" id="AC2_2">2&#160;</span>Sa de repiente ocaquestec checöhuac sente ruido tli ohuöla de elfecac. Bel checöhuac ocaquestec ompa calejtec cöne yejua oyejyehuataya. Ocaquestec quiename sente yejyecatl cuöc checöhuac tlalpitza. 
<span class="verse" id="AC2_3">3&#160;</span>Inca yejua omoniexte sana imöönalo tletzintle. Pos inu sana imöönalo tletzintle omocuöxielo hua omotlölito ipa cara sesen tlöcatl. 
<span class="verse" id="AC2_4">4&#160;</span>Hua inyulo de innochtie otie de Espíritu Sönto. Entunses yejua opiejque tlajtlajtoa ca ocsesen idiomas tli Espíritu Sönto oquenmacaque ma quejtucö. </div>
<div class='p'>
<span class="verse" id="AC2_5">5&#160;</span>Pa inu yelfetl joriojte tli lalebes moneltocaneme ohuölajque hasta pa ciudad de Jerusalén. Ohualiejque de ipa noche ocseque naciones. 
<span class="verse" id="AC2_6">6&#160;</span>Cuöc yejua oquecajque inu ruido, sa nima omosentlölejque meyactie. Oquetietzöbejque porque oquecaqueya que inu creyentes otlajtlajtoöya ca idiomas de cara sesen tlöcatl. 
<span class="verse" id="AC2_7">7&#160;</span>Pos yejua sö otlacactaque hua oquetietzöbejtajque. Oquejtojque: </div>
<div class='p'>―¿Pos quie amo yejua de estado de Galilea tli tlajtlajtojtecate? 
<span class="verse" id="AC2_8">8&#160;</span>¿Quiene, noso, tequencaque tejua que tlajtlajtoa ca belaja toidioma de cara sesen tlöcatl quieme tejua tetlajtlajtoa desde cuöc otetlajtlöcatque? 
<span class="verse" id="AC2_9">9&#160;</span>Pos oncöncate giente de meyac naciones. Oncate de Partia, de Media, de Elam, de Mesopotamia, hua tli chajchönte ipa Judea, hua ipa Capadocia, ipa Ponto hua ipa Asia. 
<span class="verse" id="AC2_10">10&#160;</span>Cate de Frigia hua Panfilia, de Egipto hua de noche pörtes de Africa ca nepa löro de inu puieblo de Cirene. Nuyejque oncate de Roma tli oncö chajchönte. Seque de yejua cate joriojte hua ocseque mös amo joriojte ye ocalajque ipa toreligión. 
<span class="verse" id="AC2_11">11&#160;</span>Oncate nuyejque giente de tlöle de Creta hua de Arabia. Pos tonochtie tequenyejcaque que tlajtlajtoa ipa totlajtul quieme tejua tetlajtlajtoa. Tiechpubelea de quiene ca Deus oquechijque tietzöbetl tlachihuale. </div>
<div class='p'>
<span class="verse" id="AC2_12">12&#160;</span>Pos innochtie oquetietzöbejtaya. Amo oquematque quiene oquepensörojque. Omolfejque: </div>
<div class='p'>―¿Tli quejtusneque ini tli mochijteca? </div>
<div class='p'>
<span class="verse" id="AC2_13">13&#160;</span>Cache ocseque omoburlörojque. Oquejtojque: </div>
<div class='p'>―Pos nöncate ye otlöhuönque ca meyac vino tli tzopielec. </div>
<div class='s'>Piero oquennunutz inu giente </div>
<div class='p'>
<span class="verse" id="AC2_14">14&#160;</span>Yecuöquenu Piero omoquetz ca tiehua inu majtlactle huansie tlateotitlanme. Oquejto: </div>
<div class='p'>―Señores nenjoriojte hua tli nennejneme pa Jerusalén. Xecyejcaquecö tli nequejtus hua xecmajtacö nönca. 
<span class="verse" id="AC2_15">15&#160;</span>Ini nöncate tlöca amo bejbentetecate quieme nemejua nenquenenebelea. Pos quiemach tecate pa checnöbe ura ca ise. 
<span class="verse" id="AC2_16">16&#160;</span>Nönca mochijteca lo que tli Deus oquejtojque por icamacopa de inu tlayulepante Joel ca ye niepa: </div>
<div class='q'>
<span class="verse" id="AC2_17">17&#160;</span>Quejtulo Deus: </div>
<div class='q'>“Ejqueyi mochihuas ipa niecate sölúltimo tunalte. </div>
<div class='q'>NoEspíritu nequenmacas noche tlöca. </div>
<div class='q'>Nemotielpuchhua hua nemoichpuchhua tlayulepantisque de tietlajtultzi Deus. </div>
<div class='q'>Nuyejque tlacocheyejtasque tli de nemejua ayemo biebentzetzi, </div>
<div class='q'>hua tlacochtiemequesque tli biebentzetzi de entre nemejua. </div>
<div class='q'>
<span class="verse" id="AC2_18">18&#160;</span>Melöhuac. Ipa niecate tunalte noEspíritu nequenmacas inu tlöca hua sohuame tli niechtequepanusque, </div>
<div class='q'>hua yejua tlayulepantisque de tietlajtultzi Deus. </div>
<div class='q'>
<span class="verse" id="AC2_19">19&#160;</span>Giente quetietzöbejtasque lo que tli necchihuas ompa elfecac, </div>
<div class='q'>hua pan tlöltecpactle necchihuas sieñas </div>
<div class='q'>ca yestle hua ca tletzintle hua ca puctle. </div>
<div class='q'>
<span class="verse" id="AC2_20">20&#160;</span>Tunale ayecmo quetiemacas itlaniexteles, </div>
<div class='q'>hua mietztle chichiliebes quiename yestle </div>
<div class='q'>antes que tecalaquesque pa inun tunale de Tlöcatzintle. </div>
<div class='q'>
<span class="verse" id="AC2_21">21&#160;</span>Inun tunale bieye iyes, hua tlatieniehuale. </div>
<div class='q'>Hua mochihuas que momöquextisque innochtie tli tietlajtlanelisque nemöquextelestle tietucöyupantzinco Tlöcatzintle”. </div>
<div class='p'>
<span class="verse" id="AC2_22">22&#160;</span>’Señores de tonación Israel, xejcaquecö de lo que tli nequejtus. Jesús oiloaya de puieblo de Nazaret. Deus otieixpejpenque. Ye nenqueyecmate inu porque Jesús oquepexque meyac checöhualestle nemotzölö para oquechijque tietzöbeme hua sieñas hua bieye tlachihualestle. 
<span class="verse" id="AC2_23">23&#160;</span>Ini nöiloac Jesús Deus otietiemöctejque ca nemejua, porque ejqueu Deus oquetzontejque antes hua oquematque que quechihualusquiöya ejqueu. Hua inmöcopa giente petzoteque nentiecoruspelojque Jesús hua ejqueu onentiemectejque. 
<span class="verse" id="AC2_24">24&#160;</span>Pero Deus otieyulebitiluc Jesús hua otiequextiluc de ipa mequelestle. Pos abele necöhualus ipa mequelestle. 
<span class="verse" id="AC2_25">25&#160;</span>David otlajtlajto de Cristo hua oquejto: </div>
<div class='q'>Seme biloateneme Tlöcatzintle ca naja. </div>
<div class='q'>Amo niechtlajcales tequepachule porque yejuatzi iloac ca nomöyecömpa para niechpaliebilo. </div>
<div class='q'>
<span class="verse" id="AC2_26">26&#160;</span>Por inu noyulo opajpöc, </div>
<div class='q'>hua ca nocamac onequejto de ini nönca nopajpöqueles. </div>
<div class='q'>Nuyejque naja necpea meyac confiönsa hua nemöchealestle que nocuierpo yulebes. </div>
<div class='q'>
<span class="verse" id="AC2_27">27&#160;</span>Porque tejuatzi amo tomocöbelis noölma ma seme mocöhua ipa mectlöncale, </div>
<div class='q'>nimpor amo tomocöbelis nocuierpo ma palöne, porque naja nemoConietzi hua neyectec. </div>
<div class='q'>
<span class="verse" id="AC2_28">28&#160;</span>Oteniechmojtetele ojtle tli nectocas para necpeas nemelestle nochepa. </div>
<div class='q'>Teniechmomaquelis pöquelestle porque seme temetzmotztelejtas. </div>
<div class='p'>
<span class="verse" id="AC2_29">29&#160;</span>’Señores, nemiechelfis claramente que totajtzi David omec hua omotlöltucac. Hasta öxö oncönca imejcöcoyoc. 
<span class="verse" id="AC2_30">30&#160;</span>Pos David oyeya tlayulepante hua quepoaya tietlajtultzi Deus. Oquemat que lo que tli Deus oquejtojque que quechihuasque para David, Deus quecumplirusque de melöhuac. Pos Deus oquejtojque ca juramento que yejuatzi quixpejpenasque sente de ipelhua para tlamandörus quieme rey itequepa David. 
<span class="verse" id="AC2_31">31&#160;</span>Inu ocasojcömat David ca ye niepa. Oquejto noso de quiene Cristo yulebihuas, pos oquejto que Deus amo quecöhuasque tieölma ipa mectlöncale meyac tiempo. Nimpor amo palönes tiecuierpo. 
<span class="verse" id="AC2_32">32&#160;</span>Pos inu Cristo iloac bel yejuatzi Jesús. Deus otieyulebitiluc hua tejua tecate tetestigos de inu. 
<span class="verse" id="AC2_33">33&#160;</span>Así es que Deus otiemacuc beletelestle para netlölilus ca tiemöyecöntzi. Yecuöquenu toTajtzi Deus otiemacuc Jesús tieEspíritu Sönto quiename ca ye niepa tieprometierfejque. Öxö Jesús tiehualtitlanuc Espíritu Sönto öque quechihualuteca nönca tli nemejua nenquejta hua nenquecaque. 
<span class="verse" id="AC2_34">34&#160;</span>Pos amo yaja David que otlejcuc ca elfecac. Tlöcamo David oquejto ejqueyi: </div>
<div class='q'>Tlöcatzintle otieyelfe noTlöcatzi: </div>
<div class='q'>“Xomotlöle ca nomöyecömpa </div>
<div class='q'>
<span class="verse" id="AC2_35">35&#160;</span>hasta senamo ma nequemumiyöro moenemigos hasta itzintla mocxehua”. </div>
<div class='p'>
<span class="verse" id="AC2_36">36&#160;</span>’Nemejua onentiecoruspelojque Jesús. Pero xecyecmajtacö nemonochtie de Israel, que Deus ye otiemacuc miero yejuatzi Jesús beletelestle para que iloac Tlöcatzintle, hua iloac Cristo, öque Deus tieixpejpenque para iloas tlamöquextiöne. </div>
<div class='p'>
<span class="verse" id="AC2_37">37&#160;</span>Cuöc inu giente oquecajque inu, lalebes omoyulcocojque. Oquemelfejque Piero hua ocseque tlateotitlanme: </div>
<div class='p'>―Tocnihua, ¿tli noso tecchihuasque? </div>
<div class='p'>
<span class="verse" id="AC2_38">38&#160;</span>Pos Piero oquemelfe: </div>
<div class='p'>―Xomoyulcuepacö hua xomocuötiequicö tietucöyupantzinco Jesucristo cara sesen tlöcatl de nemejua. Ejqueu Deus nemiechperdonörfisque nemotlajtlacul hua nemiechtlöocolisque tieEspíritu Sönto. 
<span class="verse" id="AC2_39">39&#160;</span>Pos cuale nenqueselisque lo que tli Deus queprometierojque nemejua ca tiehua nemopelhua hua nochemejua tli bejca cate, innochtie quiejquech Deus quennutzasque. </div>
<div class='p'>
<span class="verse" id="AC2_40">40&#160;</span>Pos ca meyac ocseque tlajtule Piero oquennunutz hua quentlalfiöya. Oquejto: </div>
<div class='p'>―Xomomöquexticö de intzölö nöncate tlöca yulpetzoteque. </div>
<div class='p'>
<span class="verse" id="AC2_41">41&#160;</span>Entunses omocuötiequejque noche giente tli oquenparesiero inu tlajtule. Pa niecaju tunale omaxiltejque ca yejua oc yeye mil tlöca. 
<span class="verse" id="AC2_42">42&#160;</span>Inu creyentes oquesequirojque momachtejque ca inu tlateotitlanme. Oquepeaya gusto yesque intzölö imicnihua. Sa secne otlacuöya hua motlajtlötlajtiöya. </div>
<div class='s'>Primieros creyentes omotlasojtlaya meyac </div>
<div class='p'>
<span class="verse" id="AC2_43">43&#160;</span>Noche giente tiemabelejque Deus. Hua Deus oquenpaliebejque tietlateotitlanhua para que yejua oquechijque meyactie sieñas hua tietzöbeme. 
<span class="verse" id="AC2_44">44&#160;</span>Noche quiejquech omoneltocaya, sa secne oyejyeya. Tli oquepejpeaya oquexiexelojque ca ocseque imicnihua. 
<span class="verse" id="AC2_45">45&#160;</span>Oquenajnamacaya noche intlölhua hua lo que tli oquepeaya. Entunses oquenxiexelfiöya innochtie san quiejquech oquenchibeliöya fölta. 
<span class="verse" id="AC2_46">46&#160;</span>Innochtie ca sentetl inyulo omosentlölejque mumustla ipan teopantle bieye. Otlacuöya chöntle por chöntle ca meyac pöquelestle hua yulsiebelestle. 
<span class="verse" id="AC2_47">47&#160;</span>Otieyectieniejque Deus, hua noche giente oquentlöcayejtaque yejua. Cara tunale omomeyaquelejque quiejquech Deus quenmöquextisque.  </div>
<div class='psalmlabel' id='AC3_0'> 3</div>
<div class='s'>Opajtec sente tlöcatl cucuxojtzi </div>
<div class='p'>
<span class="verse" id="AC3_1">1&#160;</span>Piero hua Xohuö otlejcoque ca teupa bieye quieme ca pa yeye ura ca ye yohuac ipa ura de oración. 
<span class="verse" id="AC3_2">2&#160;</span>Seque giente seme quehualecaya sente tlöcatl tli cucuxojtzi desde que otlöcat. Mumustla oquetlöliöya ompa pa teopantle bieye itech queyöhuatientle tli mocuitea la Hermosa. Oquetlöliöya ompau para motlaijtlanis ca tli cöcalactaya teupa. 
<span class="verse" id="AC3_3">3&#160;</span>Cuöc inu tlöcatl oquemejtac Piero hua Xohuö que ye calaquesque pan teopantle, omotlaijtlane ca yejua. 
<span class="verse" id="AC3_4">4&#160;</span>Piero hua Xohuö oquetejteijtaque. Entunses oquejto Piero: </div>
<div class='p'>―Xetiechejta. </div>
<div class='p'>
<span class="verse" id="AC3_5">5&#160;</span>Yecuöquenu yaja quemetztaya. Quechixtaya ma canajyetla quemacacö. 
<span class="verse" id="AC3_6">6&#160;</span>Pero Piero oquejto: </div>
<div class='p'>―Amo necpea plöta nimpor oro, pero lo que tli necpea temetzmaca. Tietucöyupantzinco Jesucristo de Nazaret xenejneme. </div>
<div class='p'>
<span class="verse" id="AC3_7">7&#160;</span>Yecuöquenu Piero ocasec ca imöyecmö hua oquequetz. Sa nima omoyectlölejque icxehua hua icöcayolhua. 
<span class="verse" id="AC3_8">8&#160;</span>Yecuöquenu omoquetztie. Omoquetz hua onejne. Ocalac ca yejua ipan teopantle. Ompa onejnemeya hua ajcotzecuineya. Otieyectieniehuaya Deus. 
<span class="verse" id="AC3_9">9&#160;</span>Noche giente oquejtaque que yaja nejnemeya hua otieyectieniehuaya Deus. 
<span class="verse" id="AC3_10">10&#160;</span>Oquixomatque inu tlöcatl que oyeya yaja öque motlaijtlanejtaya ompa teupa itech inu queyöhuatientle itucö la Hermosa. Pos oquetietzöbejque lalebes por lo que tli omochi ca yaja. </div>
<div class='s'>Piero oquennunutz giente pa corredur itucö Corredur de Salomón </div>
<div class='p'>
<span class="verse" id="AC3_11">11&#160;</span>Inu tli oyeya cucuxojtzi moquejquitzquejtaya intech Piero hua Xohuö. Noche giente mosentlöliöya intlac yejua ipa corredur itucö Corredur de Salomón. Lalebes quetietzöbiöya. 
<span class="verse" id="AC3_12">12&#160;</span>Cuöc Piero oquejtac que giente mosentlöliöya, oquemelfe: </div>
<div class='p'>―Señores de tonación Israel, ¿tlica nenquetietzöbea ini nönca? ¿Tlica nentiechetztecate tejua quieme tlö ca tobeleteles de tejua otecpajtejque nönca cucuxojtzi para ma nejneme? Noso ¿tlica nentiechetztecate quieme tlö por teyecteque otecpajtejque? 
<span class="verse" id="AC3_13">13&#160;</span>Abraham tieteochihuaya Deus. Nuyejque Isaac hua Jacob hua noche totötajua tieteochihuaya. Yejuatzi miero Deus de totötajua iloac öque quepajtejque nönca cucuxojtzi. Oquepajtejque para tiechajchamöhualuc Jesús öque iloac <a href='#FN2' epub:type='noteref' class='noteref'>*</a>tieTlatequepano. Pos nemejua nentietiemöctejque Jesús ca Pilöto hua nenquejtojque que amo nentienequeya cuöc Pilöto oquenec tiecajcöhuas. 
<span class="verse" id="AC3_14">14&#160;</span>Pos nemejua nenquejtojque que amo nentienequeya Jesús öque yectec hua yulmelactec, cache nentlajtlanque ca Pilöto ma quecajcöhua sente mequestiero ma quisa ca nemejua. 
<span class="verse" id="AC3_15">15&#160;</span>Pos nentiemectejque miero yejuatzi öque tiechnemitilo. Bel yejuatzi Jesús Deus tieyulebitiluc de intzölö mimejque, hua tejua tecate tetestigos de inu. 
<span class="verse" id="AC3_16">16&#160;</span>Ini nönca tlöcatl oyeya cucuxojtzi. Nemejua nenquejta hua nenquixomate. Pos Deus oquepajtejque yaja, porque tejua toneltoca tietucöyupantzinco Jesús. Pos tiel por toneltoca tieca Jesús, yejuatzi queyecpajtejque nönca tlöcatl nemixpa nemejua. </div>
<div class='p'>
<span class="verse" id="AC3_17">17&#160;</span>’Hua öxö, nocnihua, naja necmate que nentiemectejque Jesús porque amo nenquemajmatque tli nenquechihuaya. Nuyejque tlötlajtoönejme de nemejua amo quematque tli oquechijque. 
<span class="verse" id="AC3_18">18&#160;</span>Ca ye niepa Deus oquemelfejque por incamacopa tlayulepantejque que tiepa tieCristo huölösquiöya tiecoco tietunie. Hua öxö pa nönca tiempo de tejua Deus oquecumplirojque tli antes oquejtojque. 
<span class="verse" id="AC3_19">19&#160;</span>Así es que xomoyulcuepacö hua xomocuepacö ca Deus para ma nemiechperdonörucö nemotlajtlacul. Yecuöquenu Deus cualtitlanesque tiempos de yulpöquelestle. 
<span class="verse" id="AC3_20">20&#160;</span>Entunses Deus ocsajpa tiehualtitlanesque Cristo öque yejuatzi otieixpejpenque, es decir, tiehualtitlanesque yejuatzi Jesús. 
<span class="verse" id="AC3_21">21&#160;</span>Pos onca nesesidad que Jesús ompa iloas elfecac hasta senamo asequi tiempo cuöc noche sösantle ye ocarreglörojque Deus. Yejuatzi otlajtlajtojque de inu tiempo desde ca ye niepa por incamacopa tlayulepantejque. 
<span class="verse" id="AC3_22">22&#160;</span>Pos Moisés oquemelfe totötajua: “Quieme Tlöcatzintle toDeus oniechtitlanque naja, nuyejque tiehualtitlanesque ocsente tlayulepante. Tieixpejpenasque de entre nemotzölö. Nenquecaquesque noche tli nemiechelfisque. 
<span class="verse" id="AC3_23">23&#160;</span>Öque beletes tli amo quechihuas cöso de inu tlayulepante, Deus quepojpolusque de intzölö tiepelhua”. </div>
<div class='p'>
<span class="verse" id="AC3_24">24&#160;</span>’Noche tlayulepantejque desde Samuel para ca necö, otiechyulepantejque de nönca tiempo. 
<span class="verse" id="AC3_25">25&#160;</span>Nemejua nencate nenimpelhua de inu niecate tlayulepantejque. Nemiechtocöroa inu acuierdo tli Deus oquechijque ca totötajua. Deus oquelfejque Abraham: “Por medio de mopelhua nequenteochihuas giente de noche naciones”. 
<span class="verse" id="AC3_26">26&#160;</span>Deus tieyulebitiluc *tieTlatequepano. Tiehualtitlanque ca nemejua cachto para que tieConietzi ma nemiechbendeseyumacacö. Oquechijque ejqueu para ma quisa cara sesen tlöcatl de ipa itlajtlacul.  </div>
<div class='psalmlabel' id='AC4_0'> 4</div>
<div class='s'>Quenhualecaque Piero hua Xohuö pa junta </div>
<div class='p'>
<span class="verse" id="AC4_1">1&#160;</span>Piero hua Xohuö oc tlajtlajtojtaya ca giente cuöc ajaseto teopexcötzetzi. Jefe de guardia de teopantle bieye hua inu grupo de joriojte itucö saduceos nuyejque ajaseto ompa. 
<span class="verse" id="AC4_2">2&#160;</span>Innochtie ocuajcualöneya porque Piero hua Xohuö quenmachtejtaya giente. Oquejtojque Piero hua Xohuö que yulebesque giente de intzölö mimejque porque Jesús oyulebihuac. 
<span class="verse" id="AC4_3">3&#160;</span>Entunses oquemaseque Piero hua Xohuö hua oquentzajtzajque para ma ompa yecö hasta pa mustlateca. Pos ye yohuac oyeya. 
<span class="verse" id="AC4_4">4&#160;</span>Pero meyactie de tli oquecajque tietlajtultzi Deus omoneltocaque. Tlö mopoasque sa tlöca, quieme cinco mil ye moneltocaya. </div>
<div class='p'>
<span class="verse" id="AC4_5">5&#160;</span>Pa mustlateca tlajtoönejme hua biebentzetzi de joriojte hua tlamachtiöneme de teotlajtule omosentlölejque pa Jerusalén. 
<span class="verse" id="AC4_6">6&#160;</span>Nuyejque omosentlöle ca yejua tlajtojcöteopexque Anás, nuyejque Caifás, Xohuö hua Alejandro hua noche yejua quiene quemejta tlajtojcöteopexcötzetzi. 
<span class="verse" id="AC4_7">7&#160;</span>Quenhualecaque Piero hua Xohuö ca intzölö yejua hua quentlajtlanejque: </div>
<div class='p'>―¿Ca tli beletelestle, noso itucöyupa de öquenu nenquepajtejque inu tlöcatl cucuxojtzi? </div>
<div class='p'>
<span class="verse" id="AC4_8">8&#160;</span>Yecuöquenu Piero oquemelfe ca checöhualestle de Espíritu Sönto: </div>
<div class='p'>―Señores nentlötlajtoönejme. Señores nenbiebentzetzi, xomocaquiticö. 
<span class="verse" id="AC4_9">9&#160;</span>Öxö ye nentiechmotlajtlanelejque de nönca tlöcatl cucuxojtzi que ye opajtec. Nemotlajtlanea quiene noso opajtec. 
<span class="verse" id="AC4_10">10&#160;</span>Nemejuantzetzi nentiemocoruspelfejque Jesucristo de puieblo de Nazaret, pero Deus tieyulebitiluc de intzölö mimejque. Xomomachitejtacö nemonochtientzetzi. Nuyejque ma quemajtacö noche tlöca de Israel. Pos nönca tlöcatl tli oncönca nemotzölöntzinco ye opajtec tietucöyupantzinco Jesucristo de Nazaret. 
<span class="verse" id="AC4_11">11&#160;</span>Así es que nemejuantzetzi nemobetztecate quiename nenölbañilte. Jesús iloac quiename sente cuale tietetu. Inu tietetu tlin cuale nemejuantzetzi nemotlajcalelejque. Hua öxö inu tietetu ye hualmochi esquiniero de tepöntle. 
<span class="verse" id="AC4_12">12&#160;</span>Pos nionöque ocsente cuale tiechmöquextis, porque amo onca ocsente tlöcatl tli Deus tiechmacaque para itech ma tomöquexticö. </div>
<div class='p'>
<span class="verse" id="AC4_13">13&#160;</span>Teopexcötzetzi oquejtaque que Piero hua Xohuö quepeaya meyac balur. Oquematque que amo bel tlaestudiörojque tlöcamo cate quieme cualquiera. Pos quetietzöbejque. Cuöquenuju omomacaque cuienta que nele oyejyeya ca Jesús. 
<span class="verse" id="AC4_14">14&#160;</span>Quetztaya que niecaju tlöcatl tli opajtec ijcataya ca Piero hua Xohuö. Por causa de inu tlöcatl tli opajtec abele tli oquejtojque cuntra Piero hua Xohuö. 
<span class="verse" id="AC4_15">15&#160;</span>Entunses yejua quennahatejque Piero hua Xohuö nele ma quisacö tepetzi de ipa inu junta. Cuöquenuju molfiöya entre yejua. 
<span class="verse" id="AC4_16">16&#160;</span>Oquejtojque: </div>
<div class='p'>―¿Tli tequenchibelisque nöncate tlöca? Melöhuac, sente tietzöbetl bieye ye oquechijque. Noche giente tli cate pa Jerusalén ye oquejtaque. Abele tequijyönasque. 
<span class="verse" id="AC4_17">17&#160;</span>Sin embargo, para amo cache mosoas ini tlajtule ca ocseque giente, ma tequenmajmajcömecticö Piero hua Xohuö para ma ayecmo tlanunutzacö de Jesús. </div>
<div class='p'>
<span class="verse" id="AC4_18">18&#160;</span>Entunses ocsajpa quentzajtzelejque Piero hua Xohuö ma calaquecö. Quennahuatejque nele majcamo tlajtlajtucö nimpor majcamo tlamachesticö de Jesús. 
<span class="verse" id="AC4_19">19&#160;</span>Yecuöquenu Piero hua Xohuö onöhuatque: </div>
<div class='p'>―Xomonenebelejtzinucö tlö conbenierebe para ca Deus ma tetlaneltocacö ca nemejuantzetzi noso cache cuale ma tetieneltocacö Deus. 
<span class="verse" id="AC4_20">20&#160;</span>Pero de todos modos abele tectzacuasque tocamac de lo que tli otequejtaque hua de lo que tli otejcajque. </div>
<div class='p'>
<span class="verse" id="AC4_21">21&#160;</span>Entunses inu tlötlajtoönejme quenmajmajcömectejque Piero hua Xohuö hua quencajcöjque ma yöcö. Abele queniextejque de tli maniera quencastecörusque. Pos quenmabeliöya giente porque giente tiechajchamöjque Deus por tli yejua quechijque. 
<span class="verse" id="AC4_22">22&#160;</span>Niecaju tlöcatl tli opajtec oquepex cache de cuarenta años cuöc opajtec. </div>
<div class='s'>Inu creyentes tietlajtlanelejque Deus ma quenmacacö confiönsa hua balur </div>
<div class='p'>
<span class="verse" id="AC4_23">23&#160;</span>Cuöc ye oquencajcöjque Piero hua Xohuö, yejua ohuölajque intlac incompanieros. Quenpubelejque noche lo que tli jefes de teopexcötzetzi hua biebentzetzi de joriojte oquemelfejque. 
<span class="verse" id="AC4_24">24&#160;</span>Cuöc oquecajque inu, innochtie omotlajtlötlajtejque ca Deus. Oquejtojque: </div>
<div class='p'>―ToTiecojtzi Deus, tejuatzi tomochejchibele elfecac, tlöltecpactle, hua lamör, hua noche tli quepea. 
<span class="verse" id="AC4_25">25&#160;</span>Por medio de Espíritu Sönto icamacopa de totöta David motlatequepanojtzi tomojtalfe ejqueyi: </div>
<div class='q'>¿Tlica otlabielchöchalönque giente? </div>
<div class='q'>¿Tlica quenenebelejtaya tlimach tli yejua abele quechihuasquea? </div>
<div class='q'>
<span class="verse" id="AC4_26">26&#160;</span>Omosentlölejque reyes de noche tlöltecpactle. </div>
<div class='q'>Nuyejque tlötlajtoönejme omochijque quieme sasie tlöcatl </div>
<div class='q'>cuntra Deus hua cuntra Cristo öque yejuatzi tieixpejpenque. </div>
<div class='p'>
<span class="verse" id="AC4_27">27&#160;</span>’Pos melöhuac Herodes hua Poncio Pilöto mosentlölejque pa nönca Jerusalén ca nieca giente tli amo joriojte hua ca togiente de Israel. Omosentlölejque cuntra Jesús <a href='#FN3' epub:type='noteref' class='noteref'>*</a>moTlatequepanojtzi yectec öque tetiemixpejpenele. 
<span class="verse" id="AC4_28">28&#160;</span>Oquechijque lo que tli ca ye niepa tomotzontequele que tomochibelis porque tomonequite ma ejqueu mochihua. 
<span class="verse" id="AC4_29">29&#160;</span>Hua öxö, Tlöcatzintle, xomojtele quiene queneque tiechmajmajcömectisque. Xequenmopaliebele motlatequepanojcötzetzihua ma tlajtlajtucö de motlajtultzi ca meyac balur. 
<span class="verse" id="AC4_30">30&#160;</span>Xomotequetelejta para ma pajtecö giente. Ma mochihua sieñas hua tietzobeme tietucöyupantzinco Jesús *moTlatequepanojtzi yectec. </div>
<div class='p'>
<span class="verse" id="AC4_31">31&#160;</span>Cuöc ye omotlajtlötlajtejque omouline cale cöne yejua otlamachyejyeya, quiename cuöc otlöoli. Innochtie ocaseque checöhualestle de Espíritu Sönto. Entunses otlanunutzque de tietlajtultzi Deus ca meyac balur. </div>
<div class='s'>Inu creyentes quexiexelojque lo que tli quepeaya ca ocseque creyentes </div>
<div class='p'>
<span class="verse" id="AC4_32">32&#160;</span>Nochemeju tli omoneltocaque sasie quemachelejque hua sasie quepensörojque. Nionöque amo oquejto que lo que tli quepeaya sa yaja ihuöxca tlöcamo quejtoöya que oyeya inhuöxca innochtie. 
<span class="verse" id="AC4_33">33&#160;</span>Tlateotitlanme oquesequirojque tlanunutzque quiene ca Tlöcatzintle Jesús oyulebihuac. Quepexque meyac beletelestle hua Deus quenpaliebejque lalebes. 
<span class="verse" id="AC4_34">34&#160;</span>Amo omocö nionöque majcamo quepea de lo que tli quechibeliöya fölta. Noche tli quepeaya intlöl noso incalhua quennamacaque hua quehualecaque inu tomi. 
<span class="verse" id="AC4_35">35&#160;</span>Inu tomi quemacaque tlateotitlanme, hua yejua quenxiexelfejque nochemeju tli quenchibeliöya fölta. 
<span class="verse" id="AC4_36">36&#160;</span>Por ejiemplo, oyeya intzölö yejua sente levita joreyo itucö Josie. Tlateotitlanme quecuitejque inu tlöcatl Bernabé, tli quejtusneque sente tlöcatl tli tlayulölea. Otlöcat pa sente tlöltojpole ipa lamör que itucö Chipre. 
<span class="verse" id="AC4_37">37&#160;</span>Bernabé oquenamacac sente itlöl tli yaja quepeaya. Quehualecac inu tomi hua oquemacac tlateotitlanme.  </div>
<div class='psalmlabel' id='AC5_0'> 5</div>
<div class='s'>Ananías hua Safira oistlacatque </div>
<div class='p'>
<span class="verse" id="AC5_1">1&#160;</span>Sente tlöcatl itucö Ananías ca isohua Safira nuyejque oquenamacaque intlöl. 
<span class="verse" id="AC5_2">2&#160;</span>Ananías oquejyö seque tomi hua seque oquetiemacato. Oquenmacato tlateotitlanme inu pörte de tomi quieme tlö oyene noche. Nuyejque isohua oquemat. 
<span class="verse" id="AC5_3">3&#160;</span>Oquejto Piero: </div>
<div class='p'>―Ananías, ¿tlica Satanás oquetlöle ipa moyulo para tistlacates ca Espíritu Sönto? ¿Tlica otequejyö seque tomi de quiejquech ca otecnamacac motlöl? 
<span class="verse" id="AC5_4">4&#160;</span>Mientras tecpeaya motlöl, ¿amo mohuöxca oyeya? ¿Hua cuöc otecnamacac, ¿amo mohuöxca inu tomi? ¿Tlica otecpensöro tecchihuas ejqueu? Amo otistlacat sa ca tlöca tlöcamo otistlacat miero ca Deus. </div>
<div class='p'>
<span class="verse" id="AC5_5">5&#160;</span>Cuöc Ananías oquecac lo que tli Piero oquejto, ombetzeto hua omec. Pos omajcömejque noche tli oquematque de inu. 
<span class="verse" id="AC5_6">6&#160;</span>Entunses omoquetztiejque pelantotu hua oquetejcuexque icuierpo de inu tlöcatl. Quequextejque hua oquetlölpachuto. </div>
<div class='p'>
<span class="verse" id="AC5_7">7&#160;</span>Opanuc quieme yeye ura. Ocalac isohua. Amo oquemat tli oquepasöro inömec. 
<span class="verse" id="AC5_8">8&#160;</span>Yecuöquenu Piero oquelfe: </div>
<div class='p'>―Xeniechelfe. ¿Nenquenamacaque nemotlöl por ini tönto? </div>
<div class='p'>Yaja oquejto: </div>
<div class='p'>―Pos por inu tönto. </div>
<div class='p'>
<span class="verse" id="AC5_9">9&#160;</span>Entunses Piero oquelfe: </div>
<div class='p'>―¿Tlica nemotlölejque de acuierdo para ejqueu nentieprobörojque Espíritu Sönto? Xequejta. Ompa bitze tli quetlölpachuto monömec. Öxö metzbicasque nuyejque taja. </div>
<div class='p'>
<span class="verse" id="AC5_10">10&#160;</span>Sa nima obetzeto icxetla Piero hua omec. Cuöc ocalajque inu pelantotu oqueniextito que ye omec sohuatl. Oquequextejque. Quetlölpachuto itlac inömec. 
<span class="verse" id="AC5_11">11&#160;</span>Tiemabelejque Deus noche inu grupo de creyentes hua noche ocseque tli oquecajque de inu. </div>
<div class='s'>Omochi meyactie sieñas hua tietzöbeme </div>
<div class='p'>
<span class="verse" id="AC5_12">12&#160;</span>Inu tlateotitlanme oquechijque meyactie sieñas hua tietzöbeme intzölö giente. Noche creyentes ca sentetl inyulo mosentlöliöya ipan Corredur de Salomón. 
<span class="verse" id="AC5_13">13&#160;</span>Ocseque giente amo quenequeya mosietelisque ca inu creyentes pero nuyejque quenyectieniehuaya creyentes. 
<span class="verse" id="AC5_14">14&#160;</span>Noche tlöca hua sohuame tli omoneltocaque tieca Jesús memeyaqueliöya. 
<span class="verse" id="AC5_15">15&#160;</span>Pos giente quenquextiöya cocoxcötzetzi ca pa ojtle. Quentlöliöya ipa tlapechme hua ipa petlame para cuöc panus Piero siquiera ma pano itunal impa seque de yejua para ma pajtecö. 
<span class="verse" id="AC5_16">16&#160;</span>Nuyejque mosentlölejtöya meyac giente de puieblos tli cache cierca cate de Jerusalén. Quenhualecaya cocoxcötzetzi hua quiejquech quenpasoloöya moxicoöneme. Nochemejua opajteque. </div>
<div class='s'>Giente quentepotztocaque tlateotitlanme </div>
<div class='p'>
<span class="verse" id="AC5_17">17&#160;</span>Entunses omajcojque tlajtojcöteopexque hua noche icompanierojua de inu grupo de joriojte itucö saduceos, pos lalebes ochöhuatque. 
<span class="verse" id="AC5_18">18&#160;</span>Oquemaseque tlateotitlanme hua quentzajtzajque pan cörsel del puieblo. 
<span class="verse" id="AC5_19">19&#160;</span>Pero ca yohuale tieöngel Deus oquentlapolfe pobieltajte de cörsel hua oquenquexte tlateotitlanme. Oquejto: </div>
<div class='p'>
<span class="verse" id="AC5_20">20&#160;</span>―Xeyöcö. Xecalaquecö ipa teopantle. Xequemelficö giente noche sösantle de nönca yancuec nemelestle. </div>
<div class='p'>
<span class="verse" id="AC5_21">21&#160;</span>Oquecajque tli oquejto. Entunses ocalajque ipa teopantle cuöc ye otlanies. Ompa tlamachtejtaya. </div>
<div class='p'>Tlajtojcöteopexque hua tli oyejyeya ca yaja oquechijque junta. Oquesentlölejque inu grupo de tlöca tli cache bejfeye momajtaya hua noche biebentzetzi de Israel ipa inu junta. Cuöquenuju otlatitlanque ipa cörsel para ma quenhualecacö tlateotitlanme. 
<span class="verse" id="AC5_22">22&#160;</span>Pero cuöc ompa oaseto guardias ipan cörsel amo oquenniextejque. Entunses omocuejque hua otlanahuatejque. 
<span class="verse" id="AC5_23">23&#160;</span>Oquejtojque: </div>
<div class='p'>―Pos otecniextejque cörsel yectzacteca hua tli tlaixutea ompa ijcatecate itlac pobielta. Cuöc tetlaijtlapojque amo öque tecniextejque ca tlaijtec. </div>
<div class='p'>
<span class="verse" id="AC5_24">24&#160;</span>Inu tlajtojcöteopexque hua inu jefe de guardia de teopantle hua teopexcötzetzi oquecajque tli oquejtojque guardias. Quetietzöbejque. Quejtojque: </div>
<div class='p'>―¿Tli beles pasörebes ca noche ini nönca? </div>
<div class='p'>
<span class="verse" id="AC5_25">25&#160;</span>Cuöquenuju oaseto sente tli quenmachestito: </div>
<div class='p'>―Xomojtelicö. Inu tlöca tli nenquenmotzajtzacuelejque ipan cörsel ompa cate teupa ahorita quenmachtejtecate giente. </div>
<div class='p'>
<span class="verse" id="AC5_26">26&#160;</span>Entunses jefe de guardia uya ca igiente. Oquenhualecaque tlateotitlanme sa ca cuale porque omomajtejque que beles giente quentecaltisquiöya yejua. 
<span class="verse" id="AC5_27">27&#160;</span>Cuöc yejua ye quenhualecaque tlateotitlanme, quenpresentörojque pa junta. Inu tlajtojcöteopexque oquemelfe tlateotitlanme, oquejto: </div>
<div class='p'>
<span class="verse" id="AC5_28">28&#160;</span>―Tejua nemiechnahuatejque ca checöhuac tlajtule para ayecmo xetlamachticö itucöyupa nieca tlöcatl Jesús. Hua öxö noche lo que tli nemejua nentlamachtea ye oquecajque noche giente ipa Jerusalén. Pos nenqueneque nentiechtlajtlajcultisque tejua nele otecmectejque inu tlöcatl Jesús. </div>
<div class='p'>
<span class="verse" id="AC5_29">29&#160;</span>Onöhuatque Piero hua ocseque tlateotitlanme: </div>
<div class='p'>―Tejua tecpea que tetieneltocasque Deus antes que tequenneltocasque tlöca. 
<span class="verse" id="AC5_30">30&#160;</span>Yejuatzi Deus de totötajua tieyulebitiluc Jesús öque nemejuantzetzi onentiemomectelejque cuöc onentiemotömpelfejque ipan corujtzi. 
<span class="verse" id="AC5_31">31&#160;</span>Deus otiebieyetlöliluc Jesús cuöc otieyelfejque ma netlölilo ca tiemöyecömpa para iloas Tlajtoöne hua Tlamöquextiöne. Ejqueu Deus oquechijque para ma moyulcuepacö giente de Israel para que Jesús quenperdonörfisque intlajtlacul. 
<span class="verse" id="AC5_32">32&#160;</span>Pos tejua tecate tetestigos de noche ini. Nuyejque Espíritu Sönto iloac testigo. Deus otiechmacaque Espíritu Sönto tonochtie tli tetieneltoca. </div>
<div class='p'>
<span class="verse" id="AC5_33">33&#160;</span>Pos tli oyejyeya pa junta lalebes ocuajcualönque cuöc oquecajque inu. Oquenejnejque quenmejmectisquea tlateotitlanme. 
<span class="verse" id="AC5_34">34&#160;</span>Pero Gamaliel omoquetz. Gamaliel oyeya de inu grupo de joriojte itucö fariseos. Nuyejque oyeya tlamachtiöne hua maestro de inu ley de Moisés. Noche giente oquerespetöroöya yaja. Pos Gamaliel otlanahuate nele ma tepetzi quenquexticö ca queyöhuac niecate tlateotitlanme. 
<span class="verse" id="AC5_35">35&#160;</span>Entunses oquejto: </div>
<div class='p'>―Señores de tonación Israel, xomopilicö cueröro de lo que tli nemochibelisque ca nöncate tlöca. 
<span class="verse" id="AC5_36">36&#160;</span>Xomolnömequiticö que amo quepea bejca tunale que omajcoc Teudas. Omobieyechi. Pos quieme nöbe cientos tlöca quetocaya. Por fin quemectejque hua noche tli quetocaya ochucholojque. Pos amo yetla oquechijque. 
<span class="verse" id="AC5_37">37&#160;</span>Sötiepa de Teudas omajcoc Judas de estado de Galilea. Omajcoc miero cuöc omochi censo de giente, hua meyactie oquetocaque. Pero yaja nuyejque omec, hua nochemeju tli quetocaya ochucholojque. 
<span class="verse" id="AC5_38">38&#160;</span>Hua öxö nemiechmolfelea, xequenmocöbelicö nöncate tlöca. Amo tli xequenmochibelelicö. Tlö quejtus que intlamachteles icaca de tlöca pos seguramente pojpolebeti. 
<span class="verse" id="AC5_39">39&#160;</span>Pero tlö intlamachteles icaca de Deus, abele nemoxexetunelisque tlöcamo nemochibelisque mal porque nentiemixnömequelisque Deus. </div>
<div class='p'>
<span class="verse" id="AC5_40">40&#160;</span>Pos oquenparesiero lo que tli oquejto. Oquentzajtzelejque inu tlateotitlanme hua oquenbejbitejque. Oquemelfejque ca checöhuac tlajtule nele majcamo tlanunutzacö de Jesús. Entunses oquencajcöjque. 
<span class="verse" id="AC5_41">41&#160;</span>Tlateotitlanme uyajque de ipa inu junta ca meyac pöquelestle. Opajpöjque porque Deus oquenmacaque locör para oquesufrirojque tiecoco por tiepampa Jesús. 
<span class="verse" id="AC5_42">42&#160;</span>Pos yejua amo oquetzajque incamac tlöcamo mumustla otlamachtejque. Otlanunutzque ipan teopantle bieye hua chöntle por chöntle que Jesús iloac inu Cristo öque Deus tieixpejpenque.  </div>
<div class='psalmlabel' id='AC6_0'> 6</div>
<div class='s'>Inu creyentes oquixpejpenque checume tlöca para quentlacualtejque giente </div>
<div class='p'>
<span class="verse" id="AC6_1">1&#160;</span>Pa nieca tiempo cuöc momeyaqueliöya creyentes seque tli tlajtlajtoöya ca griego opiejque omoquejörojque. Omoquejörojque cuntra joriojte tli tlajtlajtoöya ca hebreo. Oquejtojque que mumustla cuöc quentlacualtea giente, amo oquentlacualtejque cuale imicnusosohuöhua. 
<span class="verse" id="AC6_2">2&#160;</span>Entunses inu majtlactle huan ume tlateotitlanme oquensentlölejque creyentes. Oquemelfejque: </div>
<div class='p'>―Amo conbenierebe que tejua tejcöhuasque tietlajtultzi Deus para tequentlacualtisque tocnihua. 
<span class="verse" id="AC6_3">3&#160;</span>Hua öxö, tocnihua, xequemixpejpenacö checume tlöca de entre nemejua tli quepejpea innemeles melactec. Xequemixpejpenacö tli tlajmatque hua tli cache nejniese que yejuatzi Espíritu tlamandöruro ipa inyulo. Entunses tequencargörfisque yejua para ma quentlacualticö tocnihua. 
<span class="verse" id="AC6_4">4&#160;</span>Ejqueu tecsequirusque tejua totlajtlötlajtejtasque hua tetlamachtejtasque de tietlajtultzi Deus. </div>
<div class='p'>
<span class="verse" id="AC6_5">5&#160;</span>Pos oquenparesiero lo que tli oquejtojque tlateotitlanme. Oquixpejpenque Esteban porque lalebes moneltocaya hua omacheac que Espíritu Sönto tlamandörurutebitz ipa iyulo. Nuyejque oquemixpejpenque Felipe, Prócoro, Nicanor, Timón, Parmenas hua Nicolös. Pos inu Nicolös oyeya de puieblo de Antioquía. Mös amo joreyo pero ye ocalac ipa religión de joriojte. 
<span class="verse" id="AC6_6">6&#160;</span>Oquebicaque nöncate checume intlac tlateotitlanme. Omotlajtlötlajtejque tlateotitlanme hua impa inu checume oquentlölejque inmöhua. </div>
<div class='p'>
<span class="verse" id="AC6_7">7&#160;</span>Tietlajtultzi Deus ohualmosu cache hua cache. Inu creyentes tli oyejyeya ompa Jerusalén omomeyaquelejque bel meyac. Meyactie teopexcötzetzi moneltocaque tieca Cristo. </div>
<div class='s'>Biebentzetzi de joriojte ocaseque Esteban </div>
<div class='p'>
<span class="verse" id="AC6_8">8&#160;</span>Deus oquemacaque Esteban bieye tiefavur, pos quemacaque beletelestle para quechihuas sieñas hua tietzöbeme bejbeye intzölö giente. 
<span class="verse" id="AC6_9">9&#160;</span>Omajcojque giente de sente teopantle itucö Teopantle de los Libertados. Yejua oyejyeya de puieblos de Cirene hua Alejandría hua de tlöle de Cilicia hua Asia. Inu giente omixcomacaque ca Esteban. 
<span class="verse" id="AC6_10">10&#160;</span>Cache abele oquexexicojque Esteban porque Espíritu Sönto oquepaliebejque tlajtlajtus hua oquemacaque machestelestle quiene ca quennönquelis. 
<span class="verse" id="AC6_11">11&#160;</span>Entunses oquentlajtulmacaque seque giente ma ejistlacatecö. Inu tlöca oquejtojque: </div>
<div class='p'>―Tejua otejcajque Esteban que checuatlajto cuntra Moisés hua cuntra Deus. </div>
<div class='p'>
<span class="verse" id="AC6_12">12&#160;</span>Pos ejqueu ocuolinejque giente hua biebentzetzi de joriojte hua tlamachtiöneme de teotlajtule. Ipa Esteban omomeröjque hua ocaseque. Oquebicaque ipa junta. 
<span class="verse" id="AC6_13">13&#160;</span>Oquentlölejque seque istlacatque tli quejtojque: </div>
<div class='p'>―Ini nönca tlöcatl amo quequetza icamac para quejtojtas checuayutl cuntra ini nönca locör sönto hua cuntra inu ley. 
<span class="verse" id="AC6_14">14&#160;</span>Pos otejcajque que oquejto que inu Jesús de Nazaret quexetunis ini locör hua quepatlas noche costumbres tli Moisés tiechcöbelejtie. </div>
<div class='p'>
<span class="verse" id="AC6_15">15&#160;</span>Entunses noche tli ompa oyejyeya pa junta oquetztaya Esteban. Oquejtaque que ixöyac oyeya quiename ixöyac de sente öngel.  </div>
<div class='psalmlabel' id='AC7_0'> 7</div>
<div class='s'>Giente oquemectejque Esteban </div>
<div class='p'>
<span class="verse" id="AC7_1">1&#160;</span>Entunses tlajtojcöteopexque oquejto: </div>
<div class='p'>―¿Ejqueu icaca? </div>
<div class='p'>
<span class="verse" id="AC7_2">2&#160;</span>Esteban oquejto: </div>
<div class='p'>―Señores tli nennocnihua hua nentötajme de Israel, xeniechmocaquiticö. Deus öque lalebes quepealo tlaniextelestle ca ye niepa otlajtlajtuluc ca totajtzi Abraham. Neniextiluc ca yaja cuöc oc chönteya pa tlöle de Mesopotamia antes que uya para mochöntito pa puieblo de Harán. 
<span class="verse" id="AC7_3">3&#160;</span>Deus oquelfejque: “Xequisa de ipa motlöl. Xequencöhua moparientes. Xebeya hasta nieca tlöle tli temetzejtetis”. 
<span class="verse" id="AC7_4">4&#160;</span>Entunses Abraham oquis de inu tlöle de Caldea. Uya para chönte hasta puieblo de Harán. Pa quiesque tiempo itajtzi omec. Entunses Deus oquehualecaque Abraham hasta pa nönca totlöl cöne nemejuantzetzi nemochajchöntelea öxö. 
<span class="verse" id="AC7_5">5&#160;</span>Deus amo oquemacaque Abraham niontle de nönca tlöle. Nion tepetzi siquiera para cuale quejtus que de melöhuac ihuöxca. Pero melöhuac oqueprometierfejque Abraham que quemacasque nönca tlöle para ihuöxca iyes. Oqueprometierfejque nuyejque que sötiepa de que ye omec, nönca tlöle mocöhuas para ipelhua. Cuöc oqueprometierfejque ini nönca, nimpor ayemo quepeaya Abraham nion sente iconie. 
<span class="verse" id="AC7_6">6&#160;</span>Deus oquejtojque que ipejpelhua Abraham chajchöntesque ipa ocsente nación. Chajchöntesque ipa sente tlöle tli amo inhuöxca. Ompa yesque esclavos de niecate gientes porque yejua tlamandörusque impa. Niecate gientes quenmaltratörusque ipejpelhua Abraham por cuatro cientos años. 
<span class="verse" id="AC7_7">7&#160;</span>Nuyejque oquelfejque ejqueyi: “Nejcuntenörus inu nación tli tlamandörus ipa mopelhua hua quenpeas quieme esclavos. Sötiepa mopelhua quisasque de ompa hua niechtequepanusque naja ipa nönca locör”. 
<span class="verse" id="AC7_8">8&#160;</span>Deus oquechijque sente acuierdo ca Abraham hua oquemacaque Abraham tocostumbre de nacayutlatequelestle, para ma quechihua Abraham quieme sieñas de que quepeaya sente acuierdo ca Deus. Por inu cuöc otlöcat iconie itucö Isaac, Abraham oquenacayutec. Cuöquenuju Isaac quepeaya quiemach checume tunale. Ejqueu nuyejque oquechi Isaac ca iconie itucö Jacob, hua Jacob ca ipejpelhua. Pos ipejpelhua Jacob oyejyeya tötajte de noche doce tribus noso grupos de Israel. </div>
<div class='p'>
<span class="verse" id="AC7_9">9&#160;</span>’Niecate totötajua, es decir, ipejpelhua Jacob, omoxicojque de imicni itucö Josie. Oquenamacaque Josie ca ocseque giente ma quebicacö ca nación de Egipto. Pero Deus iloaya ca Josie. 
<span class="verse" id="AC7_10">10&#160;</span>Oquequextejque de ipa noche tiecoco tietunie. Deus oquemacaque Josie machestelestle hua oquepaliebejque para oquepex favur ca Faraón, rey de Egipto. Inu rey Faraón oquetlöle Josie para cubernadur de Egipto hua nuyejque para cubernadur de ical de inu rey. </div>
<div class='p'>
<span class="verse" id="AC7_11">11&#160;</span>’Entunses omochi öpestle hua meyac tiecoco tietunie ompa pa Egipto hua pa tlöle de Canaán. Pos totötajua amo oquepexque tli quecuösque. 
<span class="verse" id="AC7_12">12&#160;</span>Pero cuöc oquemat Jacob que giente quepeaya tli quecuösque ompa pa Egipto, oquentitla ipelhua noso totötajua ca ompa. Ejqueu ca sajpa oquentitla. 
<span class="verse" id="AC7_13">13&#160;</span>Ca ujpa Josie oquixomatque icnihua. Hua ca inu Faraón oquemat de tli giente oyeya Josie. 
<span class="verse" id="AC7_14">14&#160;</span>Entunses Josie otlatitla ma quehualecacö itajtzi Jacob ca noche igiente. Nele igiente oyejyeya setenta y cinco ca meyactie cuöquenuju. 
<span class="verse" id="AC7_15">15&#160;</span>De inu maniera Jacob omochöntito pa Egipto. Ompa omec. Nuyejque totötajua ompa omejmejque. Oquenbicaque incuierpo hasta puieblo de Siquem. 
<span class="verse" id="AC7_16">16&#160;</span>Oquentlölpachojque incuierpo ijtec imejcöcoyoc de Abraham. Abraham omocube inu mejcöcoyoctle de ipelhua Hamor ompa pa Siquem. </div>
<div class='p'>
<span class="verse" id="AC7_17">17&#160;</span>’Cuöc ye miero mochihuasquea lo que tli Deus oqueprometierfejque Abraham, tonación de Israel ompa pa Egipto momeyaqueliöya cache hua cache. 
<span class="verse" id="AC7_18">18&#160;</span>Pero sötiepa ocalac ocsente rey ompa pa Egipto hua inu rey amo quixomat Josie. 
<span class="verse" id="AC7_19">19&#160;</span>Inu rey oquencajcayö totötajua. Inu giente de Egipto quenmaltratörojque porque san tequetl que otlajtlöcatque inpelhua, inu rey oquenchihualte ma quecajcöhuacö inpelhua ca sie löro insiel para ma mejmequecö. 
<span class="verse" id="AC7_20">20&#160;</span>Cuöquenuju otlöcat Moisés. <a href='#FN4' epub:type='noteref' class='noteref'>*</a>Hua oyeya lalebes cuöcualtzi peltzintle. Por yeye mietztle itötajua oquebepöjque pa inchö. 
<span class="verse" id="AC7_21">21&#160;</span>Pero por fin oquepexque para quecajcöhuasque ca sie löro. Cuöquenuju ichpuch de inu rey Faraón oqueniextito hua oquebepö Moisés quieme tlö iconie. 
<span class="verse" id="AC7_22">22&#160;</span>Ejqueu omomachte Moisés de noche lo que tli oquematque niecate gientes de Egipto. Lalebes tlajmatque oyeya Moisés para tlajtlajtus hua para tequetes. </div>
<div class='p'>
<span class="verse" id="AC7_23">23&#160;</span>’Cuöc quepeaya cöso cuarenta años oquepensöro quentlajpalus igiente de Israel. 
<span class="verse" id="AC7_24">24&#160;</span>Ompa oquejtac que sente egipcio oquemaltratörojtaya sente tlöcatl de Israel. Moisés omoquetzato ihua inu israelita hua oquepaliebe. Pos Moisés oquemecte inu egipcio. 
<span class="verse" id="AC7_25">25&#160;</span>Moisés oquemecte porque oquepensöro que icnihua de Israel ye ocasojcömatque que Deus cusörusque Moisés para quenmöquextis de ipa Egipto. Pero la cosa es que israelitas amo ocasojcömatque ejqueu. 
<span class="verse" id="AC7_26">26&#160;</span>Ipa mustlateca Moisés quenniextito unte israelitas tli momacataya. Oquenec quenyulsiebis. Oquemelfe: “Señores, nemejua nenicnijte nencate. ¿Tli para nemomacatecate?” 
<span class="verse" id="AC7_27">27&#160;</span>Entunses niecaju tli cachto oquemacac inu ocsente oquemöpie Moisés. Oquelfe: “¿Öquenu metztlöle taja para tetlajtoöne noso tejuez topa tejua? 
<span class="verse" id="AC7_28">28&#160;</span>¿Tecneque taja teniechmectis nuyejque quieme otecmecte inu egipcio iyöla?” 
<span class="verse" id="AC7_29">29&#160;</span>Cuöc Moisés oquecac inu, ocholo. Uya ca pan tlöle de Madián. Ompa chönteya quiename sente nejnenque, hua ompa oquepex unte ipelhua. </div>
<div class='p'>
<span class="verse" id="AC7_30">30&#160;</span>’Sie tunale cuöc ye opanuc cuarenta años, Moisés oyeya cöne nionöque chönte. Oyeya itlac sente tepietl itucö Sinaí. Xutlataya sente tebetztle ompau, hua ijtec inu tletzintle ohualneniextiluc sente öngel. 
<span class="verse" id="AC7_31">31&#160;</span>Moisés oquetietzöbe cuöc oquetztequis noche inu. Pos omopacho itlac para cache cuale quejtas. Cuöquenuju oquecac que Tlöcatzintle oquelfejque ejqueyi: 
<span class="verse" id="AC7_32">32&#160;</span>“Naja neDeus, öque motötajua niechteochijque. Naja neca neDeus de Abraham, hua de Isaac, hua de Jacob”. Entunses Moisés obebeyocac por lalebes omajcömec. Ayecmo oquenec quejtas inu tebetztle. 
<span class="verse" id="AC7_33">33&#160;</span>Entunses Deus oquelfejque: “Xequenquexte mocacua porque taja nixtla tecaca hua naja neyectec necaca. 
<span class="verse" id="AC7_34">34&#160;</span>Naja nequetztebitz tiecoco tietunie tli mochihua pa nogiente ompa pa Egipto. Nejcactebitz quiene ca yejua yejyelsesebe. Onehuöla noso para nequenquextis de ipa inu tiecoco. Xequejta. Öxö temetztitlanes ompa pa Egipto”. </div>
<div class='p'>
<span class="verse" id="AC7_35">35&#160;</span>’Pos totötajua amo quetlöcayejtaque Moisés, cache oquelfejque: “¿Öquenu metztlöle quieme tetlajtoöne noso tejuez?” Pero Deus oquetitlanque miero yaja Moisés quieme tlajtoöne hua tlamöquextiöne. Oquetitlanque cuöc neniextiluc inu öngel ica Moisés itech inu tebetztle tli xutlataya. 
<span class="verse" id="AC7_36">36&#160;</span>Pos miero yaja Moisés oquenquexte totötajua de ipa Egipto. Miero yaja Moisés oquechi sieñas hua tietzöbeme pa inu tlöle de Egipto hua ipa Lamör Chichiltec hua nuyejque por cuarenta años pa inu bieye locör cöne nionöque chönte. 
<span class="verse" id="AC7_37">37&#160;</span>Pos sie yaja Moisés oquemelfe niecate israelitas: “Quieme Deus oniechhualtitlanque naja ca nemejua, ejqueu Deus tiehualtitlanesque ca nemejua ocsente tlayulepante tli tlajtlajtusque de tiepörte. Inu tlayulepante Deus tieixpejpenasque de nemotzölö nemejua. Xetieyejcaquecö”. 
<span class="verse" id="AC7_38">38&#160;</span>Cuöc otlajtlamachyejyeya israelitas pa nieca locör cöne nionöque chönte, miero yaja Moisés otlajtlajto ca inu öngel tli quennunutzaya pa nieca tepietl de Sinaí, hua tli nuyejque otlajtlajto ca totötajua. Miero yaja Moisés ucö tlajtule tli quetiemaca nemelestle. Ucö inu tlajtule para tiechelfis tejua. </div>
<div class='p'>
<span class="verse" id="AC7_39">39&#160;</span>’Pero totötajua amo oquenejque queneltocasque Moisés, tlöcamo quetlajyelejtaque. Ipa inyulo oquenejque mocuepasque ca Egipto. 
<span class="verse" id="AC7_40">40&#160;</span>Entunses oquelfejque Aarón: “Tejua tecneque tomochejchibelis deuste para ma tiechyecönacö. Pos inu nieca Moisés otiechquexte de ipa Egipto cache tejua amo tecmate tli opasöre ca yaja”. 
<span class="verse" id="AC7_41">41&#160;</span>Entunses oquechejchijque sente pesiero. Quenmejmectejque yulcöme para oquebentlölelejque inu ixniehualo. Oquenpöquelesmacac lo que tli oquechejchijque ca inmöhua. 
<span class="verse" id="AC7_42">42&#160;</span>Entunses Deus onenencuaxeluluc de yejua. Oquencöjque ma quenteochihuacö sitlalte de elfecac. Pos ejqueu tlajcuelulpanca pa libros de inu tlayulepantejque cöne Deus oquejtojque: </div>
<div class='q'>O giente de Israel, </div>
<div class='q'>nenyajtenemeya por cuarenta años pa nieca locör cöne nionöque chönte. </div>
<div class='q'>¿Beles onenquemejmectejque yulcöme para onenniechtlölelejque naja bentle cuöquenuju? </div>
<div class='q'>
<span class="verse" id="AC7_43">43&#160;</span>Pos amo. Ca rabies onenquechijque. </div>
<div class='q'>Onenquebicaque ca nemejua inu teocale de nemodeus Moloc. </div>
<div class='q'>Onenquebicaque inu sitlale de nemodeus Renfán. </div>
<div class='q'>Inu nemoixniehualojua onenquechejchijque nemejua para onenquenteochijque. </div>
<div class='q'>Por inu naja nemiechquextis de ipa nemotlöl para nemiechbicas cache bejca que inu nieca nación de Babilonia. </div>
<div class='p'>
<span class="verse" id="AC7_44">44&#160;</span>’Pa nieca locör cöne nionöque chönte totötajua quebejbicatenemeya inu teocale cöne oquemalfejque teme tli intech oejcuelojtaya inu mandamientos de Deus. Inu teocale Moisés oquechejchi confurme inu plan tli Deus oquejtetejque cuöc oquelfejque ma quechejchihua. 
<span class="verse" id="AC7_45">45&#160;</span>Inu teocale hualpanutöya de seque tlöca ca ocseque hasta totötajua ohuölajque ca tiehua Josué. Oquehualecaque inu teocale pa nönca tlöle. Pos totötajua oquencuejcuelejque nönca tlöle ocseque naciones porque Deus oquenpaliebiluc oquenquextejque inu gientes para tiechmacasque tejua nönca tlöle. Así es que totötajua oquepexque inu teocale hasta ipa tiempo de David. 
<span class="verse" id="AC7_46">46&#160;</span>Pos David oquepex favur ca Deus. Oquenec quechihuas sente teopantle bieye para ipelhua Jacob. 
<span class="verse" id="AC7_47">47&#160;</span>Pero amo yaja David oquechejchi, tlöcamo Salomón oquechejchi inu teopantle bieye para Deus. 
<span class="verse" id="AC7_48">48&#160;</span>Pos Salomón oquechejchi inu teopantle mös Deus amo nemoa miero pa teopanme tli tejua tecchejchihua ca tomö. Icamacopa sente tlayulepante Deus oquejtojque: </div>
<div class='q'>
<span class="verse" id="AC7_49">49&#160;</span>Elfecac icaca notrono, </div>
<div class='q'>hua pan tlöltecpactle nequentlölea nocxehua. </div>
<div class='q'>¿Cötlaja cale noso nenniechchejchibelisque? </div>
<div class='q'>¿Cöne noso cuale nechöntes hua nosiebis? </div>
<div class='q'>
<span class="verse" id="AC7_50">50&#160;</span>¿Quie amo onecchejchi noche inu ca nomö? </div>
<div class='p'>
<span class="verse" id="AC7_51">51&#160;</span>Oquejto Esteban: </div>
<div class='p'>―Nemejua siempre nenyultepitzteque. Nenquepea nemoyulo quieme tlö amo nenyene nengiente de Deus. Amo nenquepea inu nacayutlatequelestle tli ipa öque iyulo. Amo nenqueneque nenquecaquesque tli Deus nemiechelfilo. Seme nentiecuajnömeque Espíritu Sönto. Nemotötajua ejqueu quechijtebitze, hua ejqueu nuyejque nenquechihua nemejua. 
<span class="verse" id="AC7_52">52&#160;</span>¿Cuale nenquetieniehuasque mös sente tlayulepante tli amo quetepotztocaque nemotötajua? Pos nemotötajua quenmejmectejque niecate tlayulepantejque tli ca ye niepa oquejtojque que sie tunale axihuaqui yejuatzi öque yectec. Pos quiemach onaxihuaco hua nemejua onentiemöctejque ca ocseque tlöca hua nentiemectejque. 
<span class="verse" id="AC7_53">53&#160;</span>Nemejua nencönque inu ley de Deus tli onemiechnahuatejque öngeles, pero amo nenquechihua tli quejtoa. </div>
<div class='p'>
<span class="verse" id="AC7_54">54&#160;</span>Cuöc inu giente oquecajque inu, lalebes ocuajcualönque cuntra Esteban, hua hasta motlajtlantesque. 
<span class="verse" id="AC7_55">55&#160;</span>Pero iyulo Esteban otie de Espíritu Sönto. Cuöc oajcopatlachix ca elfecac, oquejtac tietlaniexteles Deus. Otieyejtac Jesús ijcatihuateca ca tiemöyecömpa Deus. 
<span class="verse" id="AC7_56">56&#160;</span>Entunses oquejto: </div>
<div class='p'>―Nequejta elfecac tlapojteca. Xequejtacö, netieyejta Jesús öque nechihualuc tlöcatl ijcatihuateca ca tiemöyecömpa Deus. </div>
<div class='p'>
<span class="verse" id="AC7_57">57&#160;</span>Pero inu giente oquetlapachojque intlacaqueles para amo oquecajque hua bel checöhuac otzajtzajtzeque. Omomeröjque ipa Esteban. 
<span class="verse" id="AC7_58">58&#160;</span>Oquequextejque Esteban de ipa puieblo hua oquetecaltejque. Tli oquetecaltejque hua tlatestificörojque cuntra yaja oquetlölejque intzotzomajua icxetla sente peltuntle itucö Saulo. 
<span class="verse" id="AC7_59">59&#160;</span>Mientras quetecaltea, Esteban omotlajtlötlajte. Oquejto: </div>
<div class='p'>―Tlöcatzintle Jesús, xomönele noölma. </div>
<div class='p'>
<span class="verse" id="AC7_60">60&#160;</span>Cuöquenuju motlancuöquetz hua oquejto checöhuac: </div>
<div class='p'>―Tlöcatzintle, amo xomotlölele ipa cuienta nönca tlajtlacule tli quechijtecate. </div>
<div class='p'>Cuöc ye oquejto inu, omec.  </div>
<div class='psalmlabel' id='AC8_0'> 8</div>
<div class='s'>Saulo quentepotztocac creyentes </div>
<div class='p'>
<span class="verse" id="AC8_1">1&#160;</span>Saulo oquecualejtac que oquemectejque Esteban. Ipa inu tunale giente quentepotztocaque inu grupo de creyentes tli oyejyeya pa Jerusalén. Inu creyentes moxiexelojque ca estado de Judea hua ca estado de Samaria. Solamiente tlateotitlanme amo moxiexelojque. 
<span class="verse" id="AC8_2">2&#160;</span>Tlöca tli moneltocaneme quetlölpachuto icuierpo de Esteban. Ochucaque lalebes por yaja. 
<span class="verse" id="AC8_3">3&#160;</span>Saulo oquesequiro quentepotztocac creyentes. Calaqueto chöntle por chöntle. Quentlölochpönaya tlöca hua sohuame. Oquentzajtzac ipan cörsel. </div>
<div class='s'>Inu creyentes tlanunutzque de Jesucristo pa estado de Samaria </div>
<div class='p'>
<span class="verse" id="AC8_4">4&#160;</span>Inu creyentes tli moxiexelojque quennunutzque giente ca nobeyo de inu tlajtule de cuale tlamachestelestle. 
<span class="verse" id="AC8_5">5&#160;</span>Entunses Felipe uya hasta sente puieblo de estado de Samaria. Oquennunutz giente de yejuatzi öque iloac Cristo. 
<span class="verse" id="AC8_6">6&#160;</span>Mosentlölejque meyac giente. Oquecajque ca meyac gönas lo que tli oquejto Felipe. Quejtaque inu sieñas de tietzöbetl tli oquechi Felipe. 
<span class="verse" id="AC8_7">7&#160;</span>Opajteque meyactie giente tli imijtecopa quepeaya moxicoöneme. Pos moxicoöneme otzajtzeque lalebes hua oquisque de imijtecopa yejua. Opajteque meyactie tli incuierpo cuajcuajpetzajque hua meyactie cojcultzetzi. 
<span class="verse" id="AC8_8">8&#160;</span>Así es que pa inu puieblo lalebes pajpöqueya giente. </div>
<div class='p'>
<span class="verse" id="AC8_9">9&#160;</span>Pero ompa oyeya sente tlöcatl itucö Semu. Quechihuaya sösantle de magia pa nieca puieblo. Por inu lalebes quetietzöbejtaya inu giente de estado de Samaria. Lalebes bieye omomat ca inu giente. 
<span class="verse" id="AC8_10">10&#160;</span>Nochemeju giente, desde giente humilde hasta tli bejbeye, oqueneltocaque inu Semu. Oquejtojque: </div>
<div class='p'>―Deus oquemacaque tiebeleteles tli bieye ca nönca tlöcatl. </div>
<div class='p'>
<span class="verse" id="AC8_11">11&#160;</span>Pos oquechibelejque cöso inu Semu porque por meyac tiempo oquehualencajcayöjtöya ca sösantle de magia. 
<span class="verse" id="AC8_12">12&#160;</span>Pero cuöc oquecajque inu cuale tlamachestelestle tli Felipe oquennunutz pos monejneltocaque. Felipe quemelfe quiene ca Deus tlamandöruro hua quemelfe de Jesucristo. Omocuötiequejque tlöca hua sohuame. 
<span class="verse" id="AC8_13">13&#160;</span>Sie yaja Semu moneltocac hua omocuötieque. Opie yajtenemeya ca Felipe. Oquetietzöbejtac Semu porque Felipe quechihuaya tlachihuale de sieñas hua tietzöbetl bejbeye. </div>
<div class='p'>
<span class="verse" id="AC8_14">14&#160;</span>Pa Jerusalén oyejyeya tlateotitlanme. Quecajque que giente de estado de Samaria oqueselejque tietlajtultzi Deus. Entunses quentitlanque Piero hua Xohuö hasta ompau. 
<span class="verse" id="AC8_15">15&#160;</span>Piero hua Xohuö ajaseto ompa. Motlajtlötlajtejque que pa inyulo de inu creyentes ma axihuaque Espíritu Sönto. 
<span class="verse" id="AC8_16">16&#160;</span>Pos ayemo hualaxihuaya pa iyulo de nionöque, tlöcamo sa omocuötiequejque tietucöyupantzinco Tlöcatzintle Jesús. 
<span class="verse" id="AC8_17">17&#160;</span>Entunses Piero hua Xohuö oquentlölejque inmöhua impa yejua hua ca inu ocalacoac Espíritu Sönto ipa inyulo. </div>
<div class='p'>
<span class="verse" id="AC8_18">18&#160;</span>Semu oquejtac que cuöc tlateotitlanme oquentlölejque inmöhua impa inu creyentes ocalacoac Espíritu ipa inyulo. Semu quencuetlabilte tlateotitlanme tomi. 
<span class="verse" id="AC8_19">19&#160;</span>Oquejto: </div>
<div class='p'>―Xeniechmomaquelicö naja nuyejque inu beletelestle para que cuöc naja nequentlölis nomöhua ipa canajyeca ma calacoa Espíritu Sönto pa iyulo. </div>
<div class='p'>
<span class="verse" id="AC8_20">20&#160;</span>Entunses Piero oquelfe: </div>
<div class='p'>―Ma pojpolebe motomi ca tiehua taja porque taja tecpensöroa que lo que tli Deus tiechmacalo mocoa ca tomi. 
<span class="verse" id="AC8_21">21&#160;</span>Taja amo tecpea pörte nimpor deriecho para tecalaques pa nönca tequetl de Deus porque moyulo amo melactec tieixtla Deus. 
<span class="verse" id="AC8_22">22&#160;</span>Xomoyulcuepa noso de motlajtlacul hua xomotlajtlötlajte ca Deus abier tlö metzperdonörfisque tli tecpensöroa pa moyulo. 
<span class="verse" id="AC8_23">23&#160;</span>Pos temetzejta taja lalebes teyulchechec. Quieme cuöc öque tzajtzacteca pa cörsel abele quisa, ejqueu abele tequisa taja de ipa motlajtlacul. </div>
<div class='p'>
<span class="verse" id="AC8_24">24&#160;</span>Entunses Semu onöhuat: </div>
<div class='p'>―Xomotlajtlötlajtejtzinucö por naja majcamo tli niechpasöro de lo que tli nenniechmolfelejtecate. </div>
<div class='p'>
<span class="verse" id="AC8_25">25&#160;</span>Ompa pa inu puieblo Piero hua Xohuö tlamelöjcöpujque de tietlajtultzi Tlöcatzintle hua quennunutzque giente. Sötiepa de inu, tlanunutzque de cuale tlamachestelestle ipa meyac puieblos de estado de Samaria. Entunses omocuejque ca Jerusalén. </div>
<div class='s'>Felipe oquenunutz sente tlöcatl de tlöle de Etiopía </div>
<div class='p'>
<span class="verse" id="AC8_26">26&#160;</span>Sente öngel de Deus oquelfe Felipe: </div>
<div class='p'>―Xebeya ca tlatzintla. Xectoca ojtle tli iya de Jerusalén para ca puieblo de Gaza. </div>
<div class='p'>Inu ojtle pano pa sente locör cöne nionöque chönte. 
<span class="verse" id="AC8_27">27&#160;</span>Entunses uya. Ipa oaseto sente tlöcatl de sente tlöle itucö Etiopía. Inu tlöcatl oyeya sente tlajtoöne hua tesoriero de Etiopía cöne Candace oyeya reina. Inu tlöcatl hualiehuaya de Jerusalén cöne tieteochihuato Deus. 
<span class="verse" id="AC8_28">28&#160;</span>Öxö mocuectaya para ca ichö. Yajtebitz ipa icörrojconie de unte caretotu tli queteröntöya caböyojte. Inu tlöcatl cualtlajtultejtöya libro tli oquejcuelo inu tlayulepante Isaías. 
<span class="verse" id="AC8_29">29&#160;</span>Entunses Espíritu Sönto oquelfejque Felipe: </div>
<div class='p'>―Xomopachute itlac hua xectocate inu carrojconetzi. </div>
<div class='p'>
<span class="verse" id="AC8_30">30&#160;</span>Hua Felipe omomerö para omopachuto. Entunses oquecac que inu tlöcatl quetlajtultejtaya inu libro de Isaías. Quetlajtlane: </div>
<div class='p'>―¿Tecasojcömate tli tectlajtultea? </div>
<div class='p'>
<span class="verse" id="AC8_31">31&#160;</span>Inu tlöcatl oquejto: </div>
<div class='p'>―¿Quiene necasojcömates tlö amo necpea öque niechesplicörus? </div>
<div class='p'>Entunses oquenec ma Felipe ma tlejco hua ma motlöle itlac yaja. </div>
<div class='p'>
<span class="verse" id="AC8_32">32&#160;</span>Inu tlöcatl de Etiopía quetlajtultejtaya teotlajtule cöne quejtoa: </div>
<div class='q'>Quiename öque quebica sente calnielo para quemectis </div>
<div class='q'>ejqueu giente quebicaya sente tlöcatl para quemectisque. </div>
<div class='q'>Quieme sente calnielo amo tzajtze cuöc öque quepejpe itojmeyo, </div>
<div class='q'>ejqueu nuyejque amo tli oquejto inu tlöcatl cuöc oquemectejque. </div>
<div class='q'>
<span class="verse" id="AC8_33">33&#160;</span>Oquetratörojque quiename sente tlöcatl amo cualtec. </div>
<div class='q'>Quemectejque sin arasu. </div>
<div class='q'>¿Quiene ca quenpeas ipelhua tlö antes que quenpeas ye oquemectejque? </div>
<div class='p'>
<span class="verse" id="AC8_34">34&#160;</span>Inu tlajtoöne de Etiopía quetlajtlane Felipe: </div>
<div class='p'>―Xeniechelfe, por favur. ¿De öquenu quejtoa ini nönca? ¿Tlajtlajtoa inu tlayulepante Isaías de sie yaja noso de ocsente? </div>
<div class='p'>
<span class="verse" id="AC8_35">35&#160;</span>Entunses itech inu pörte de teotlajtule Felipe opie oquenunutz inu tlöcatl de cuale tlamachestelestle de Jesús. 
<span class="verse" id="AC8_36-37">36-37&#160;</span>Pos monunutztebe pa ojtle hasta oaseto pa sie locör cöne oyeya ötzintle. Oquejto inu tlöcatl de Etiopía: </div>
<div class='p'>―Oncönca ötzintle. ¿Abele naja nocuötiequis? </div>
<div class='p'>
<span class="verse" id="AC8_38">38&#160;</span>Oquenahuate itlatequepano ma quequetza carrojconetzi. Entunses inu tlöcatl de Etiopía hua Felipe otemuque hua uyajque innehua cöne ötzintle. Felipe oquecuötieque inu tlöcatl de Etiopía. 
<span class="verse" id="AC8_39">39&#160;</span>Cuöc oquisque de ijtec ötzintle, tieEspíritu Tlöcatzintle sa de repiente quecuenejtequisque Felipe de ompau. Inu tlajtoöne ayecmo oquejtac Felipe tlöcamo quetocac iojfe ca meyac pöquelestle. 
<span class="verse" id="AC8_40">40&#160;</span>Felipe onies pa puieblo de Azoto. Desde ompau puieblo por puieblo tlanunutztenemeya de cuale tlamachestelestle hasta oaseto ipa puieblo de Cesarea.  </div>
<div class='psalmlabel' id='AC9_0'> 9</div>
<div class='s'>Saulo omoyulcuec </div>
<div class='p'>
<span class="verse" id="AC9_1">1&#160;</span>Turavea Saulo lalebes checöhuac cualöneya cuntra inu creyentes tli tietocaya Tlocatzintle. Hasta quenequisquea ye oquenpojpolo. Yaja ica uya oquejtato tlajtojcöteopexque. 
<span class="verse" id="AC9_2">2&#160;</span>Oquetlajtlanele ma quemaca ömatl para iyös pa teopame de sente ciudad itucö Damasco. Oquenec quemases noche tlöca ca tiehua sohuame tli tietocaya tieojfe Deus. Quenhualecasquea ca Jerusalén quieme priesoste. 
<span class="verse" id="AC9_3">3&#160;</span>Oyöya Saulo pa ojtle. Amo bejca oyeya de inu ciudad de Damasco cuöc sa de repiente otlaniextejtequis ipa yaja sente tlaniextle de elfecac. 
<span class="verse" id="AC9_4">4&#160;</span>Cuöquenu ombetzeto. Entunses oquecac öquenu quelfiöya: </div>
<div class='p'>―Saulo, Saulo. ¿Tlica teniechtepotztocateneme? </div>
<div class='p'>
<span class="verse" id="AC9_5">5&#160;</span>Entunses Saulo otlajtla: </div>
<div class='p'>―¿Öquenu tejuatzi? </div>
<div class='p'>Yejuatzi oquelfejque: </div>
<div class='p'>―Pos naja neJesús. Taja miero teniechtepotztocateneme naja cuöc tequentepotztoca tli niechtoca. 
<span class="verse" id="AC9_6">6&#160;</span>Xemiehua hua xebeya pa puieblo. Ompa metzelfisque tli tecchihuas. </div>
<div class='p'>
<span class="verse" id="AC9_7">7&#160;</span>Niecate tlöca icompanierojua Saulo omajmajcömejque lalebes porque oquecajque öquenu tlajtlajtoa pero amo öque oquejtaque. 
<span class="verse" id="AC9_8">8&#160;</span>Sa nima Saulo omajcoc de cöne betztaya. Cuöc oquentlapo ixtelolojua abele otlachix. Entunses icompanierojua caseque ca imö hua quebicaque pa inu ciudad de Damasco. 
<span class="verse" id="AC9_9">9&#160;</span>Ompa oyeya yeye tunale sin abele tlacheas. Amo tli oconic nimpor amo otlacua. </div>
<div class='p'>
<span class="verse" id="AC9_10">10&#160;</span>Ompa pa Damasco chönteya sente creyente itucö Ananías. Tlöcatzintle netieyejtetiluc ca yaja hua oquelfejque: </div>
<div class='p'>―Ananías. </div>
<div class='p'>Hua Ananías onöhuat: </div>
<div class='p'>―Nö neca, noTlöcatzintle. </div>
<div class='p'>
<span class="verse" id="AC9_11">11&#160;</span>Entunses Tlöcatzintle oquelfejque: </div>
<div class='p'>―Xebeya sa nima hasta pa inu cayaju itucö Melactec. Ompa pa ichö de sente tlöcatl itucö Judas xetlajtlane por sente tlöcatl itucö Saulo. Yaja icaca de puieblo de Tarso. Motlajtlötlajtejteca. 
<span class="verse" id="AC9_12">12&#160;</span>Pos quiename ipa cochtiemequelestle metzetzteca taja, Ananías, que taja tecalaque ipa ichö hua tequentlölea momöhua ipa yaja para ma tlachea ocsajpa. </div>
<div class='p'>
<span class="verse" id="AC9_13">13&#160;</span>Entunses Ananías oquejto: </div>
<div class='p'>―Tlöcatzintle, meyactie ye oniechpubelejque de inu tlöcatl Saulo. Nele quenchibele tlimach tlin yecteque tli nejneme pa Jerusalén. 
<span class="verse" id="AC9_14">14&#160;</span>Hua öxö onhuöla ca necö para tiechases tonochtie tli temetzmotlötlajtelelea. Pos inu jefes de teopexcötzetzi oquemacaque beletelestle para tiechbicas quieme tepriesoste. </div>
<div class='p'>
<span class="verse" id="AC9_15">15&#160;</span>Pero Tlöcatzintle oquelfejque: </div>
<div class='p'>―Xebeya, porque onequixpejpe inu tlöcatl Saulo. Tlanunutzas de naja ca giente de ocseque naciones hua ca reyes. Nuyejque quennunutzas giente de Israel. 
<span class="verse" id="AC9_16">16&#160;</span>Naja necmachestis inu Saulo quiene ca quepea quesufrirus por causa de naja. </div>
<div class='p'>
<span class="verse" id="AC9_17">17&#160;</span>Entunses Ananías uya ipan chöntle cöne Saulo oyeya. Ocalac hua quentlöle imöhua ipa Saulo. Oquejto: </div>
<div class='p'>―Nocni Saulo, Tlöcatzintle Jesús oneniextiluc ca taja pa ojtle cöne tehuölöya. Yejuatzi oniechhualtitlanque para cuale tetlacheas ocsajpa, hua para ma tieme moyulo ca Espíritu Sönto. </div>
<div class='p'>
<span class="verse" id="AC9_18">18&#160;</span>Cuöquenuju quiename tlö obetz de itech ixtelolojua canajyetla sana imiemieleyo meche. Entunses ye cuale otlachix ocsajpa. Saulo omoquetz hua mocuötieque. 
<span class="verse" id="AC9_19">19&#160;</span>Sötiepa otlacua hua ocasec fuiersa ocsajpa. Entunses ompa omocö quiesquete tunale ca niecate creyentes tli chajchönteya pa Damasco. </div>
<div class='s'>Saulo oquennunutz giente de Jesucristo pa Damasco </div>
<div class='p'>
<span class="verse" id="AC9_20">20&#160;</span>Sa nima opie Saulo otlanunutz pa teopancucone. Quemelfe giente que Cristo iloac tieConietzi Deus. 
<span class="verse" id="AC9_21">21&#160;</span>Innochtie tli quecactaya quetietzöbejtaya lalebes. Quejtojque: </div>
<div class='p'>―¿Amo yaja nönca tlöcatl tli pa Jerusalén oquenpojpolo tli motlajtlötlajtea ca inu Jesús? ¿Amo ipampaji nuyejque ohuöla necö para quenbicas priesoste hasta Jerusalén hua ompa quentiemöctis ca jefes de teopexcötzetzi? </div>
<div class='p'>
<span class="verse" id="AC9_22">22&#160;</span>Pero Saulo tlanunutzaya cache ca meyac balur. Oquencamatzac inu joriojte tli chajchönteya pa Damasco. Ca tietlajtultzi Deus oquemejtete que Jesús iloac Cristo öque Deus otieixpejpenque para tlamöquextiöne. </div>
<div class='s'>Saulo ocholo de intzölö joriojte </div>
<div class='p'>
<span class="verse" id="AC9_23">23&#160;</span>Cuöc ye opanuc meyac tiempo, joriojte ocarreglörojque para quemectisque Saulo. 
<span class="verse" id="AC9_24">24&#160;</span>Pero Saulo oquemat de inu. Yohualen tunale joriojte quechixtaya Saulo ca calquisyo para quemectisque. 
<span class="verse" id="AC9_25">25&#160;</span>Cache imachtejcöhua quecalaquejque Saulo ijtec sente pescunchequebetl. Quetemubejque ca yohuale desde sente bentöna pa inu tepöntle tli queyehualojtaya inu ciudad de Damasco. De inu maniera ocholo Saulo. </div>
<div class='s'>Saulo uya ca ciudad de Jerusalén </div>
<div class='p'>
<span class="verse" id="AC9_26">26&#160;</span>Cuöc Saulo oaseto pa Jerusalén oquenec mosentlölis ca inu creyentes. Innochtie omajcömejque porque oquepensörojque que Saulo amo de melöhuac creyente oyeya. 
<span class="verse" id="AC9_27">27&#160;</span>Sin embargo, Bernabé oquebicac Saulo oquepresentöruto ca tlateotitlanme. Oquenpubele quiene ca Saulo otieyejtac Tlöcatzintle cuöc oyöya ca Damasco hua quiene ca yejuatzi quenunutzque. Oquenpubele quiene ca Saulo oquepex meyac balur para otlanunutz de Jesús ompa pa Damasco. 
<span class="verse" id="AC9_28">28&#160;</span>Saulo omocö pa Jerusalén. Yajtenemeya ca inu tlateotitlanme. 
<span class="verse" id="AC9_29">29&#160;</span>Oquepex meyac balur para otlanunutz de Tlöcatzintle. Monunutztaya hua mixcomacataya ca joriojte tli tlajtlajtoöya ca griego. Inu joriojte oquetiemojque maniera para quemectisque. 
<span class="verse" id="AC9_30">30&#160;</span>Cuöc inu hermanos oquematque de inu, oquebicaque Saulo hasta puieblo de Cesarea. De ompau oquetitlanque ma beya hasta ipuieblo de Tarso. </div>
<div class='p'>
<span class="verse" id="AC9_31">31&#160;</span>Pa inu tiempo giente ayecmo oquenpasolojque inu creyentes ipa estados de Judea hua de Galilea hua de Samaria. Yecuöquenu inu creyentes ocaseque fuiersa hua mobepöhuaya, porque tiemabeliöya Deus. Espíritu Sönto oquenpaliebejque. Hua ca inu omomeyaquelejque. </div>
<div class='s'>Opajtec Eneas </div>
<div class='p'>
<span class="verse" id="AC9_32">32&#160;</span>Cuöc Piero quentlajpalojtenemeya yecteque, nuyejque uya quemejtato tli chönteya pa sente puieblo itucö Lida. 
<span class="verse" id="AC9_33">33&#160;</span>Ompa oqueniextito sente tlöcatl itucö Eneas. Ye ocuajcuapitza icuierpo. Pos betztaya checuieye xebetl ipa ipetl. 
<span class="verse" id="AC9_34">34&#160;</span>Piero oquelfe: </div>
<div class='p'>―Eneas, Jesucristo metzpajtilo. Xemiehua hua xejquemelo mopetl. </div>
<div class='p'>Sa nima omie. 
<span class="verse" id="AC9_35">35&#160;</span>Innochtie tli chönteya pa puieblo de Lida hua pa puieblo de Sarón oquejtaque que opajtec Eneas. Pos omoneltocaque ca Tlöcatzintle. </div>
<div class='s'>Dorcas oyule </div>
<div class='p'>
<span class="verse" id="AC9_36">36&#160;</span>Pa niecaju tiempo oyeya pa puieblo de Jope sente sohuatl creyente itucö Tabita. Ca griego mocuitiöya Dorcas, quejtusneque sohuamasötl. Inu sohuatl seme quechihuaya tlin cuale hua quenpaliebiöya tlin porubejte. 
<span class="verse" id="AC9_37">37&#160;</span>Entunses pa niecate tunalte Dorcas omococo hua omec. Cuöc ye ocajöltejque icuierpo, oquetlölejque pa sente calejtec icpac cale. 
<span class="verse" id="AC9_38">38&#160;</span>Inu puieblo de Jope amo bejca de Lida cöne Piero oyeya. Cuöc inu creyentes oquematque que Piero oyeya pa Lida, oquentitlanque unte tlöca ma quetlalfite Piero: </div>
<div class='p'>―Xehualmobica ca tejua hasta Jope. Amo xomobejcöbite para sa nima teyösque. </div>
<div class='p'>
<span class="verse" id="AC9_39">39&#160;</span>Entunses Piero uya ca yejua. Cuöc Piero oaseto, quebicaque pa inu calejtec icpac cale cöne oyeya icuierpo de Dorcas. Noche icnusohuame mopachojque itlac Piero. Oquechojchuqueliöya Dorcas. Oquejtetejque Piero investidos hua intzojtzomajua tli Dorcas quechibeliöya cuöc turavea onemeya. 
<span class="verse" id="AC9_40">40&#160;</span>Cache Piero oquenquexte innochtie de inu calejtec. Omotlancuöquetz hua omotlajtlötlajte. Yecuöquenu omocuec cöne icuierpo Dorcas yutaya. Oquelfe Dorcas: </div>
<div class='p'>―Tabita, xemiehua. </div>
<div class='p'>Entunses yaja omixtlapo. Cuöc oquejtac Piero, omotlöle. 
<span class="verse" id="AC9_41">41&#160;</span>Piero ocasec ca imö hua oquequetz. Yecuöquenu oquennutz inu icnusohuame hua ocseque yecteque. Oquenpresentörfe Dorcas ye yulejteca. 
<span class="verse" id="AC9_42">42&#160;</span>Ini nönca omacheac ipa noche puieblo de Jope. Meyactie omoneltocaque ca Tlöcatzintle. 
<span class="verse" id="AC9_43">43&#160;</span>Entunses Piero omocö ompa pa Jope meyac tiempo. Omocö pa ichö de sente curtidor itucö Semu.  </div>
<div class='psalmlabel' id='AC10_0'> 10</div>
<div class='s'>Piero hua Cornelio </div>
<div class='p'>
<span class="verse" id="AC10_1">1&#160;</span>Oyeya ipa puieblo de Cesarea sente tlöcatl itucö Cornelio. Cornelio oyeya capetö de sie sientos soltörojte. Oyeya de inu grupo de soltörojte tli mocuitiöya Trupa Italiana. 
<span class="verse" id="AC10_2">2&#160;</span>Cornelio ca tiehua isohua hua ipelhua tiemabeliöya Deus hua tieteochihuaya. Nuyejque oquetiemacac meyac tomi para quenpaliebe joriojte. Seme tietlajtlötlajteliöya Deus. 
<span class="verse" id="AC10_3">3&#160;</span>Sente tunale quieme ca pa yeye ura ca ye yohuac Cornelio oquecochejtac. Oquejtac ixmantete sente öngel de Deus tli ocalac icalejtec. Öngel oquejto: </div>
<div class='p'>―Cornelio. </div>
<div class='p'>
<span class="verse" id="AC10_4">4&#160;</span>Pos Cornelio quetejtieyetztaya öngel hua majcömectaya lalebes. Oquejto: </div>
<div class='p'>―¿Tlica, Señor? </div>
<div class='p'>Entunses inu öngel oquelfe: </div>
<div class='p'>―Deus ye metzcaquihua porque tomotlajtlötlajte ca yejuatzi. Nemacalo cuienta quiene ca tequenpaliebea tlin porubejte. 
<span class="verse" id="AC10_5">5&#160;</span>Xequentitlane seque tlöca ma yöcö pa puieblo de Jope para quenutzatibe Semu, öque nuyejque mocuitea Piero. 
<span class="verse" id="AC10_6">6&#160;</span>Mocalutea pa ichö ocsente Semu. Inu ocsente Semu curtidor icaca. Quepea ichö itech lamör. </div>
<div class='p'>
<span class="verse" id="AC10_7">7&#160;</span>Cuöc ye uya inu öngel, Cornelio quentzajtzele unte ipeyuhua hua sente soltöro lalebes moneltocane de tli quetequepanoöya. 
<span class="verse" id="AC10_8">8&#160;</span>Oquenpubele noche tli omochi ca yaja. Sötiepa oquentitla ca Jope. </div>
<div class='p'>
<span class="verse" id="AC10_9">9&#160;</span>Pa mustlateca inu tlöca oyajtöya ipa inu ojtle. Quieme ca pan tlajca oyöya cierca de Jope. Cuöquenuju Piero otlejcoc icpac cale para motlajtlötlajtis. 
<span class="verse" id="AC10_10">10&#160;</span>Lalebes oteose hua oquenec tlacuös. Mientras tli chönejque tlajtlacualchihua, Piero quiename tlö omimec. 
<span class="verse" id="AC10_11">11&#160;</span>Oquejtac tlininuju quiename sente bieye tatapajtle que oquis de ompa elfecac. Otemuc hasta pan tlöle. Ilpetaya ca nöjcö löro. 
<span class="verse" id="AC10_12">12&#160;</span>Noche clases de yulcöme tli quepea nöbe imecxehua huölöya ijtec inu tatapajtle. Nuyejque quepeaya yulcöme quiename cuhuöme hua tutume. 
<span class="verse" id="AC10_13">13&#160;</span>Entunses Piero oquecac canajyeca tlajtlajtoa. Oquejto öquenuju: </div>
<div class='p'>―Xemiehua Piero. Xetlamecte hua xetlacua. </div>
<div class='p'>
<span class="verse" id="AC10_14">14&#160;</span>Pero Piero onöhuat: </div>
<div class='p'>―Abele, Señor. Ayec nejcua canajyetla tli amo cuale noso amo chepöhuac para nejcuös confurme tocostumbre. Así es que abele. </div>
<div class='p'>
<span class="verse" id="AC10_15">15&#160;</span>Ca ujpa Piero oquecac ocsajpa öquenu tlajtlajtoa: </div>
<div class='p'>―Deus quejtulo que ye cate cuajcuale hua chepöjque para tequencuös. Amo xequejto taja que amo mocuöne lo que tli Deus quejtulo que ye ica chepöhuac para cuale tejcuös. </div>
<div class='p'>
<span class="verse" id="AC10_16">16&#160;</span>Pos ejqueu omochi yexpa. Hua sötiepa inu tlininuju quieme tatapajtle nima uya ocsajpa ca elfecac. 
<span class="verse" id="AC10_17">17&#160;</span>Piero lalebes oquetietzöbe. Cuöquenuju inu tlöca tli quehualentitla Cornelio hualtlajtlantöya cöne ichö Semu. Miero cuöc quepensörojtaya Piero tli quejtusneque lo que tli oquejtac, oaseco inu tlöca ipan queyöhuatientle. 
<span class="verse" id="AC10_18">18&#160;</span>Cuöc oaseto, otlajtlanque tlö omocalute ipa inu chöntle sente tlöcatl itucö Semu, öque onuyejque mocuitiöya Piero. 
<span class="verse" id="AC10_19">19&#160;</span>Mientras Piero quepensörojtaya de lo que tli oquejtac, Espíritu Sönto oquelfejque: </div>
<div class='p'>―Yete tlöca metztiemoa. 
<span class="verse" id="AC10_20">20&#160;</span>Xemiehua hua xetemo. Xebeya ca yejua hua majcamo quiene quechihua moyulo, porque naja necualentitla. </div>
<div class='p'>
<span class="verse" id="AC10_21">21&#160;</span>Entunses Piero otemuc ca cöne oyejyeya inu tlöca que Cornelio cualentitla. Oquemelfe: </div>
<div class='p'>―Nele nenniechtiemuco naja. ¿Tli nenqueneque? </div>
<div class='p'>
<span class="verse" id="AC10_22">22&#160;</span>Yejua onöhuatque ejqueyi: </div>
<div class='p'>―Otiechhualtitlanque sente capetö tietucö Cornelio. Lalebes cuale tlöcatl iloac hua tiemabelilo Deus. Noche joriojte tieyectieniehua. Sente öngel de Deus otieyelfe nele ma tlatitlanihua para metzmonucheliqui tejuatzi. Nele tomobicas ca tiechö para que yejuatzi metzmocaquitisque lo que tli tomopilea tetiemolfelis. </div>
<div class='p'>
<span class="verse" id="AC10_23">23&#160;</span>Entunses Piero quentlalfejque ma calaquecö. Omocöjque ca Piero inu yohuale. Pa mustlateca Piero uya ca yejua. Nuyejque uyajque ca yejua ocseque hermanos tli chönteya pa Jope. 
<span class="verse" id="AC10_24">24&#160;</span>Pa ocsente tunale aseto pa Cesarea cöne quenchixtaya Cornelio. Nuyejque ompa oyejyeya ifamiliares hua iamigos Cornelio, pues oquentlalfe. 
<span class="verse" id="AC10_25">25&#160;</span>Cuöc Piero oaseto pa ichö Cornelio hua ye calaquesquea, Cornelio oquis hua motlancuöquetz ixtla Piero para queteochihuas. 
<span class="verse" id="AC10_26">26&#160;</span>Pero Piero ocajcoc. Oquelfe: </div>
<div class='p'>―Xomoquetza. Naja nuyejque necaca netlöcatl iguöl quieme taja. </div>
<div class='p'>
<span class="verse" id="AC10_27">27&#160;</span>Piero monunutztaya ca Cornelio hua ocalac. Oquenniextito meyactie tli omosentlölejque. 
<span class="verse" id="AC10_28">28&#160;</span>Entunses Piero oquemelfe: </div>
<div class='p'>―Nemejua nenquemate que para sente joreyo ireligión amo quecöhua ma mosentlöle ca sente tli amo joreyo. Pero Deus oniechmachestejque nele quenequihua majcamo nequejto que canajyeca amo chepöhuac para amo nosentlölis ca yaja. 
<span class="verse" id="AC10_29">29&#160;</span>Porieso, san tequetl que oniechnutzque tlöca, onehuöla hua amo tli onequejto. Hua öxö necneque necmates noso tli ipampa nenniechnutzque. </div>
<div class='p'>
<span class="verse" id="AC10_30">30&#160;</span>Entunses Cornelio onöhuat: </div>
<div class='p'>―Quiemach quepea nöbe tunale cuöc ca imani quieme ca pa yeye ura ca ye yohuac notlajtlötlajtiöya necö nocalejtec. Sa de repiente omoquetztequis nixtla quiename sente tlöcatl ca itlaquie hasta tzotzotlaca. 
<span class="verse" id="AC10_31">31&#160;</span>Oniechelfe: “Cornelio, Deus ye metzcajque porque tomotlajtlötlajte ca yejuatzi. Quelnömequihua quiene ca tequenpaliebe tli porubejte. 
<span class="verse" id="AC10_32">32&#160;</span>Xequentitlane seque tlöca ma yöcö pa puieblo de Jope para ma huöla Semu öque nuyejque mocuitea Piero. Mocalutea pa ichö de ocsente Semu. Inu ocsente Semu icaca curtidor hua chönte itienco lamör”. 
<span class="verse" id="AC10_33">33&#160;</span>Hua ca inu sa nima temetztlatitlanele. Pos lalebes cuale que otehuöla. Öxö oncö tecate tonochtie tieixtla Deus. Pos tejua tecneque tejcaquesque noche lo que tli Tlöcatzintle metzmacaque para tetiechelfis. </div>
<div class='s'>Piero otlanunutz ipa ichö Cornelio </div>
<div class='p'>
<span class="verse" id="AC10_34">34&#160;</span>Entunses Piero opie tlajtlajtoa. Oquejto: </div>
<div class='p'>―Öxö necasojcömate que de melöhuac Deus amo cache quetlöcaejtalo sente tlöcatl que ocsente. 
<span class="verse" id="AC10_35">35&#160;</span>Tlöcamo ipa noche naciones Deus quenselilo noche quiejquech tiemabelea hua quechihua tlin cuale. 
<span class="verse" id="AC10_36">36&#160;</span>Deus tiechmacaque tietlajtultzi ca tejua tli cate de ini nación de Israel. Tiechmacaque inu cuale tlamachestelestle tli tiechelfea que cuale tecpeasque siebelestle ca yejuatzi por medio de Jesucristo. Yejuatziji Jesús iloac Tlöcatzintle, que tlamandöruro ipa tonochtie. 
<span class="verse" id="AC10_37">37&#160;</span>Nemejua ye nenquemate de lo que tli omojto pa tlöle de joriojte, primieramiente pa estado de Galilea. Cuöquenuju Xohuö Bautista ye tlanunutzaya hua ye otlacuötiequiöya. 
<span class="verse" id="AC10_38">38&#160;</span>Nenquemate quiene ca Deus otiemacuc Jesús de Nazaret beletelestle de Espíritu Sönto. Nenquemate quiene ca Jesús quechihualutenemeya tlin cuale. Oquenpajtejque innochtie tli inu diöblo oquenchihualtiöya ma quesufrirucö. Jesús oquechijque noche inu porque Deus otiepaliebejque. 
<span class="verse" id="AC10_39">39&#160;</span>Tejua tecate tetestigos de noche lo que tli oquechijque Jesús ipa estado de Judea hua ipa ciudad de Jerusalén. Sötiepa giente otiemectejque. Otiecoruspelojque. 
<span class="verse" id="AC10_40">40&#160;</span>Pero Deus otieyulebitiluc pa yeye tunale. Oyeya tietlanequeles Deus para neniextiluc Jesús ca tejua. 
<span class="verse" id="AC10_41">41&#160;</span>Amo neniextiluc ca noche giente tlöcamo ca tejua, porque ca ye niepa Deus tiechixpejpenque para teyesque tetestigos. Tejua tetlacuajque hua tötlique ca Jesús sötiepa de que ye oyulebihuac de intzölö mimejque. 
<span class="verse" id="AC10_42">42&#160;</span>Jesús tiechtitlanque para tetlanunutzasque intzölö giente hua para tequenmelöjcöpubelisque que Deus tieixpejpenque Jesús para quenjuscörusque noche tli turavea neme hua nuyejque tli ye omejmejque. 
<span class="verse" id="AC10_43">43&#160;</span>Nuyejque ca ye niepa noche tlayulepantejque otlajtlajtojque de Jesús. Oquejtojque que noche tli tiecatzinco moneltoca moperdonörusque de intlajtlacul. </div>
<div class='p'>
<span class="verse" id="AC10_44">44&#160;</span>Turavea tlajtlajtojtaya Piero cuöc Espíritu Sönto ocalacoac ipa inyulo de innochtie tli quecactaya inu tlajtule de Piero. 
<span class="verse" id="AC10_45">45&#160;</span>Inu joriojte tli nuyejque moneltocaque ca Jesús hua tli ohuölajque ca Piero oquetietzöbejque que Deus quenmacaque tieEspíritu Sönto ca tli amo joriojte para ma calacoa ipa inyulo. 
<span class="verse" id="AC10_46">46&#160;</span>Inu joriojte oquecajque inu ocseque que tlajtlajtojtaya ca ocsesen idiomas que amo quematque hua tiechajchamöjque Deus. 
<span class="verse" id="AC10_47">47&#160;</span>Entunses Piero oquejto: </div>
<div class='p'>―¿Quiene ca öque quejtus que nöncate abele mocuötiequisque? Pos ye ocalacoac Espíritu Sönto ipa inyulo nuyejque quieme ocalacoac pa toyulo tejua. </div>
<div class='p'>
<span class="verse" id="AC10_48">48&#160;</span>Entunses Piero otlanahuate ma mocuötiequicö tietucöyupantzinco Jesucristo. Entunses oquetlalfejque Piero ma mocöhua turavea ocseque tunale.  </div>
<div class='psalmlabel' id='AC11_0'> 11</div>
<div class='s'>Piero oquenpubele creyentes pa Jerusalén noche tli omochi pa Cesarea </div>
<div class='p'>
<span class="verse" id="AC11_1">1&#160;</span>Tlateotitlanme hua ocseque hermanos tli oyejyeya pa estado de Judea oquecajque que giente tli amo joriojte nuyejque omoneltocaque ca tietlajtultzi Deus. 
<span class="verse" id="AC11_2">2&#160;</span>Cuöc Piero omocuec ca Jerusalén, seque joriojte tli omoneltocaque ca Jesús ocajajuaque Piero. 
<span class="verse" id="AC11_3">3&#160;</span>Oquejtojque: </div>
<div class='p'>―¿Tlica tequentlajpaluto giente tli amo joriojte hua otetlacua ca yejua? </div>
<div class='p'>
<span class="verse" id="AC11_4">4&#160;</span>Entunses Piero oquenpubele noche lo que tli omochi desde ca opie. Oquejto: </div>
<div class='p'>
<span class="verse" id="AC11_5">5&#160;</span>―Naja oneyeya pa puieblo de Jope. Notlajtlötlajtejtaya, hua quiename onemimec, hua onequejtac tlininuju quieme sente tatapajtle bieye. Inu tatapajtle hualtemuc de elfecac. Ilpetaya ca nöjcö löro. Ohualasec hasta notlac. 
<span class="verse" id="AC11_6">6&#160;</span>Nectejteyejtac lalebes cuale para nequejtas tli oyeya ijtec inu tatapajtle. Nequemejtac yulcöme de nöbe imecxehua hua tli tiecuöneme, cuhuöme hua tutume. 
<span class="verse" id="AC11_7">7&#160;</span>Onejcac öque oniechelfe: “Xemiehua, Piero. Xetlamecte hua xetlacua”. 
<span class="verse" id="AC11_8">8&#160;</span>Pero naja onenöhuat: “Abele, Señor. Ayec canajquiema nejcua canajyetla tli amo chepöhuac noso tli amo mocuöne confurme tocostumbre. Así es que abele”. 
<span class="verse" id="AC11_9">9&#160;</span>Ca ujpa onejcac öquenu tlajtlajtoa desde elfecac. Oniechelfe: “Deus quejtulo que ye cate cuajcuale hua chepöjque para cuale tequencuös. Amo xequejto que amo mocuöne lo que tli Deus quejtulo que ye ica chepöhuac para cuale tejcuös”. 
<span class="verse" id="AC11_10">10&#160;</span>Ejqueu omochi yexpa, hua entunses noche inu sösantle tli nequejtac uya ocsajpa elfecac. 
<span class="verse" id="AC11_11">11&#160;</span>Miero cuöquenuju oaseto yete tlöca ompa pa inu cale cöne oteyeya. Sente tlöcatl oquentitla desde Cesarea para oniechtiemuto naja. 
<span class="verse" id="AC11_12">12&#160;</span>Espíritu Sönto oniechelfejque nele ma nebeya ca yejua hua majcamo noportöro de ocsie maniera ca yejua. Uyajque ca naja nuyejque nöncate checuasieme tocnihua. Tonochtie otecalajque ipa ichö de inu tlöcatl pa Cesarea. 
<span class="verse" id="AC11_13">13&#160;</span>Inu tlöcatl otiechpuebele quiene oquejtac sente öngel tli ocalac pa ichö. Oquelfe öngel: “Xequentitlane seque tlöca ma yöcö pa puieblo de Jope para quenutzatibe Semu öque nuyejque mocuitea Piero. 
<span class="verse" id="AC11_14">14&#160;</span>Yaja metzelfis quiene ca taja hua innochtie tli cate mochö nemomöquextisque de nemotlajtlacul”. 
<span class="verse" id="AC11_15">15&#160;</span>Quiemach onepie nequennunutz cuöc Espíritu Sönto ocalacoac ipa inyulo iguöl quieme antes ocalacoac ipa toyulo tejua. 
<span class="verse" id="AC11_16">16&#160;</span>Entunses onequelnömec lo que tli oquejtojque Tlöcatzintle: “Xohuö otlacuötieque ca ötzintle, pero nemejua nemocuötiequisque ca Espíritu Sönto”. 
<span class="verse" id="AC11_17">17&#160;</span>Pos Deus quenmacaque Espíritu Sönto ma calacoa ipa inyulo quieme otiechmacaque tejua por toneltocaque ca Tlöcatzintle Jesucristo. ¿Öquenu noso necaca naja para ma netietzacuele Deus? </div>
<div class='p'>
<span class="verse" id="AC11_18">18&#160;</span>Entunses cuöc inu creyentes tli oyejyeya pa Jerusalén oquecajque inu, amoyetla cache oquejtojque, tlöcamo sa tieyectieniejque Deus. Oquejtojque: </div>
<div class='p'>―Tlöjcu Deus oquenejque que tli amo joriojte nuyejque ma moyulcuepacö para quepejpeasque nemelestle nochepa. </div>
<div class='s'>Quiene omochi intzölö creyentes ipa Antioquía </div>
<div class='p'>
<span class="verse" id="AC11_19">19&#160;</span>Cuöc giente oquemectejque Esteban, opiejque quentepotztocaque ocseque creyentes nuyejque. Inu creyentes omoxiexelojque. Seque uyajque hasta pa nación de Fenicia, seque pa nación de Chipre, hua seque hasta pa puieblo de Antioquía. Pa niecate locör inu creyentes quennunutzque sa joriojte de cuale tlamachestelestle. Amo quennunutzque ocseque tli amo joriojte. 
<span class="verse" id="AC11_20">20&#160;</span>Seque creyentes de inu nación de Chipre hua de puieblo de Cirene de ocsente nación oaseto ompa pa Antioquía. Oquennunutzque giente tli tlajtlajtoöya ca griego de cuale tlamachestelestle de Tlöcatzintle Jesucristo. 
<span class="verse" id="AC11_21">21&#160;</span>Tlöcatzintle quenmacaque beletelestle para tlanunutzasque cuale, hua meyactie moneltocaque hua mocuejque ca Tlöcatzintle. </div>
<div class='p'>
<span class="verse" id="AC11_22">22&#160;</span>Cuöc inu grupo de creyentes pa Jerusalén oquecajque inu, oquetitlanque Bernabé hasta Antioquía. 
<span class="verse" id="AC11_23">23&#160;</span>Cuöc oaseto ompa, Bernabé oquejtac quiene ca Deus quenmacaque tiefavur, hua opajpöc lalebes. Oquentlajtulmacac inu creyentes ma quesequirucö ca sentetl inyulo hua ma seme tietocacö Tlöcatzintle. 
<span class="verse" id="AC11_24">24&#160;</span>Pos Bernabé oyeya sente cuale tlöcatl, hua iyulo tientaya de Espíritu Sönto, hua seme moneltocaya ca Deus. Ejqueu noso, meyactie omotlölejque de pörte de Tlöcatzintle. </div>
<div class='p'>
<span class="verse" id="AC11_25">25&#160;</span>Sötiepa Bernabé uya ca puieblo de Tarso. Quetiemuto Saulo. Cuöc oqueniexte, oquebicac hasta puieblo de Antioquía. 
<span class="verse" id="AC11_26">26&#160;</span>Bernabé hua Saulo sie xejtejque ompa intzölö inu creyentes. Quenmachtiöya meyactie. Giente quencuitejque inu creyentes “cristianos”. Así es que omocuitejque “cristianos” cachto ipa puieblo de Antioquía. </div>
<div class='p'>
<span class="verse" id="AC11_27">27&#160;</span>Pa niecaju tiempo seque tlayulepantejque tli quennunutzaya giente de tietlajtultzi Deus uyajque desde Jerusalén para ca Antioquía. 
<span class="verse" id="AC11_28">28&#160;</span>Sente de yejua itucö Agabo. Omoquetz intzölö creyentes. Espíritu Sönto oquepaliebejque para quemates quejtus que mochihuas ca nobeyo sente bieye öpestle. Pos ejqueu omochi pa inu tiempo cuöc Claudio oyeya emperador. 
<span class="verse" id="AC11_29">29&#160;</span>Entunses inu creyentes de Antioquía quetzontejque quetitlanesque seque tomi ca hermanos tli chönteya pa estado de Judea. Cara sesen tlöcatl ma quetiemaca lo que tli podierebeya. 
<span class="verse" id="AC11_30">30&#160;</span>Ejqueu oquechijque. Oquetitlanque inu tomi ma quebicacö ca biebentzetzi tli quentlachiliöya creyentes ompa pa Judea, para ma quenxiexelfelicö hermanos. Oquetitlanque inu tomi tli omonecheco ca Bernabé hua Saulo.  </div>
<div class='psalmlabel' id='AC12_0'> 12</div>
<div class='s'>Herodes oquemecte Jacobo hua oquetzajtzac Piero </div>
<div class='p'>
<span class="verse" id="AC12_1">1&#160;</span>Pa niecaju tiempo inu rey Herodes opie quentepotztoca seque creyentes. 
<span class="verse" id="AC12_2">2&#160;</span>Oquemecte Jacobo icni Xohuö ca espöda. 
<span class="verse" id="AC12_3">3&#160;</span>Cuöc oquejtac que oquenparesiero joriojte, pos nuyejque ocasec Piero. Ejqueu oquechi rey Herodes miero pa yelfetl de pöntzi tli amo quebica levadura. 
<span class="verse" id="AC12_4">4&#160;</span>Cuöc Herodes ocasec Piero, oquetzajtzac ipan cörsel. Oquentlöle nöbe grupos de soltörojte ma quixuticö. Cara grupo quepeaya nönöbe soltörojte. Herodes oquepensöro que san tequetl panus pöscua quequextisquea Piero para quepresentörus ca giente. 
<span class="verse" id="AC12_5">5&#160;</span>Así es que soltörojte quixutiöya Piero pa cörsel. Cache inu creyentes oquesequirojque motlajtlötlajtiöya ca Deus ca meyac tlanequelestle. </div>
<div class='s'>Deus oquequextejque Piero de ipa cörsel </div>
<div class='p'>
<span class="verse" id="AC12_6">6&#160;</span>Inu yohuale antes que Herodes quequextisquea Piero para quepresentörus ca giente, Piero cochtaya entre unte soltörojte. Ilpetaya ca unte carienajte. Ocseque soltörojte oyejyeya ca queyöhuac itech pobielta. Tlajpeaya pa cörsel. 
<span class="verse" id="AC12_7">7&#160;</span>Sa de repiente sente öngel de Deus oniestequis hua otlaniestequis pa cörsel. Inu öngel oquetepine Piero pa isieyecatetla. Oquexete hua oquelfe: </div>
<div class='p'>―Xemiejtiehua. </div>
<div class='p'>Entunses inu carienajte obetzque de ipa imöhua Piero. 
<span class="verse" id="AC12_8">8&#160;</span>Inu öngel oquelfe: </div>
<div class='p'>―Xomotlajcoilpe hua xomocacte. </div>
<div class='p'>Cuöc Piero omotlajcoilpe hua omocacte, inu öngel oquelfe: </div>
<div class='p'>―Xomöque ocseque motatapa hua xeniechtocate. </div>
<div class='p'>
<span class="verse" id="AC12_9">9&#160;</span>Cuöc Piero oquistie, oquetocac inu öngel. Amo quemateya que de melöhuac mochijtaya lo que tli inu öngel quechihuaya, tlöcamo oquepensöro que a lo mejur inu öngel sa omotieijtete ca yaja quieme cana cochtiemequelestle. 
<span class="verse" id="AC12_10">10&#160;</span>Oquepanabejque inu primiero guardia hua inu ocsente guardia. Oajaseto itlac inu pobielta de tepostle tli quisa pa cayaju de inu ciudad. Sa isiel omotlapo. Pos inu öngel hua Piero oquisque. Cuöc ye onejnenque sie cuadra, inu öngel sa nima oquecöjtie Piero sa isiel. 
<span class="verse" id="AC12_11">11&#160;</span>Entunses Piero omoteteiscale hua oquejto: </div>
<div class='p'>―Öxö necmate por seguro que es de melöhuac. Deus ocualtitlanque tieöngel para niechmöquextis de imöpa rey Herodes hua para niechmöquextis de lo que tli joriojte oquepensörojque niechchibelisquea. </div>
<div class='p'>
<span class="verse" id="AC12_12">12&#160;</span>Cuöc Piero omomacac cuienta que de melöhuac oquis de ipa cörsel, uya ca ichö María inöntzi de Xohuö, öque nuyejque mocuitiöya Mörcos. Ompa pa ichö María meyactie ye omosentlölejque hua motlajtlötlajtejtaya. 
<span class="verse" id="AC12_13">13&#160;</span>Cuöc Piero oquetzotzo pobielta pa cayaju, sente sisehuantu itucö Rode oquis de icalejtec hasta pa pötio. Oquejtato abier öquenu quetzotzona pobielta. 
<span class="verse" id="AC12_14">14&#160;</span>Pero cuöc oquixomat que yaja Piero öque tzajtze pa pobielta, opajpöc tönto que amo oquetlaijtlapolfe, tlöcamo omocuec ca icalejtec para tlanahuatito que Piero ompaca pa pobielta. 
<span class="verse" id="AC12_15">15&#160;</span>Entunses oquelfejque sisehuantu Rode: </div>
<div class='p'>―Taja ye telucojte. </div>
<div class='p'>Cache yaja ipa hua ipa oquejto que melöhuac hua que melöhuac. Pero yejua oquejtojque: </div>
<div class='p'>―Amo yaja. Beles cana iöngel. </div>
<div class='p'>
<span class="verse" id="AC12_16">16&#160;</span>Pero Piero oquesequiro quetzotzontaya pobielta. Por fin otlaijtlapojque. Oquejtaque Piero hua oquetietzöbejque. 
<span class="verse" id="AC12_17">17&#160;</span>Pero Piero ca imö oquechibele sieña nele ma sa yetacö. Entunses Piero oquenpubele quiene ca Deus oquequextejque de ipa cörsel. Oquemelfejtie Piero: </div>
<div class='p'>―Xequemelficö Jacobo hua noche ocseque tocnihua de lo que tli omochi. </div>
<div class='p'>Entunses Piero oquistie de ompa hua uya ca ocsie löro. </div>
<div class='p'>
<span class="verse" id="AC12_18">18&#160;</span>Cuöc otlanies, lalebes omopasolojque inu soltörojte porque amo ocasojcömatque tli beles omochi ca Piero. 
<span class="verse" id="AC12_19">19&#160;</span>Rey Herodes otlatitla ma quetiemucö Piero pero amo oqueniextejque. Entunses Herodes oquentlajtlane inu soltörojte de inu asunto, pero abele oquemacaque arrasu. Yecuöquenu otlatitla ma quenmejmecticö inu soltörojte. Sötiepa Herodes oquis de estado de Judea para ca puieblo de Cesarea. Omochöntito ompa. </div>
<div class='s'>Rey Herodes omec </div>
<div class='p'>
<span class="verse" id="AC12_20">20&#160;</span>Rey Herodes cualöntaya inca giente de puieblos de Tiro hua de Sidón ipa ocsente nación. Inu giente sa secne omopresentörojque pa palacio de inu rey. Sente tlöcatl itucö Blasto oyeya sente tlajtoöne para inu rey. Yejua de Tiro hua Sidón oquechijque Blasto amigo de yejua. Oquenejque ma quenpaliebe queyulsiebisque inu rey porque de yaja queresibirojtaya meyac tlacuale de ipa tlöle de inu rey. 
<span class="verse" id="AC12_21">21&#160;</span>Entunses Herodes oquetzontec que pa töl tunale quetratörus inu asunto ca yejua. Cuöc oaseco inu tunale omöque Herodes itzotzomajua de rey. Motlölito ipa itrono imixtla meyac giente. Cuöquenuju oquennunutz. 
<span class="verse" id="AC12_22">22&#160;</span>Pos giente otzajtzajtzeque lalebes. Oquejtojque: </div>
<div class='p'>―¡Tlajtlajtuluteca sente Deus! ¡Nöiloac tlöcatl amo sa tlöcatl iloac, tlöcamo sente Deus! </div>
<div class='p'>
<span class="verse" id="AC12_23">23&#160;</span>Pa inu momento sente öngel de Deus oquechihualte Herodes ma mococo porque amo otiechamöjque Deus, tlöcamo oquencö giente ma quechamöhuacö sie yaja. Pos meyactie ocuelte oquecuajque icuierpo de inu rey hua ocueloac hasta cöne omec. </div>
<div class='p'>
<span class="verse" id="AC12_24">24&#160;</span>Cache hua cache meyac giente oquecactaya tietlajtultzi Deus hua ca nobeyo inu creyentes oquennunutzque giente de tietlajtultzi. </div>
<div class='p'>
<span class="verse" id="AC12_25">25&#160;</span>Cuöc Bernabé hua Saulo oquetlamejque inteque ipa Jerusalén, omocuejque. Oquebicaque Xohuö öque nuyejque mocuitiöya Mörcos.  </div>
<div class='psalmlabel' id='AC13_0'> 13</div>
<div class='s'>Bernabé hua Saulo oquepiehualtejque inteque quieme misioneros </div>
<div class='p'>
<span class="verse" id="AC13_1">1&#160;</span>Intzölö inu grupo de creyentes pa Antioquía oyejyeya seque tlayulepantejque hua seque tli tlamachtiöneme. Por ejemplo, Bernabé, Semu öque mocuitiöya Negro, Lucio de puieblo de Cirene, Saulo, hua Manaén, öque omobepö sa secni ca Herodes tli sötiepa oyeya tetrarca noso rey de estado de Galilea. 
<span class="verse" id="AC13_2">2&#160;</span>Sie tunale inu creyentes tlajyubejtaya hua mosentlölejque para tieteochihuasque Deus. Cuöquenuju Espíritu Sönto oquemelfejque: </div>
<div class='p'>―Xeniechnencuaxelfelicö Bernabé hua Saulo para tequetl tli nequixpejpe para yejua. </div>
<div class='p'>
<span class="verse" id="AC13_3">3&#160;</span>Entunses cuöc otlajyubejque hua ye omotlajtlötlajtejque, quentlölejque inmöhua impa Bernabé hua Saulo hua quentitlanque ma yöcö. </div>
<div class='s'>Bernabé hua Saulo otlanunutzque de Jesús ipa tlöltojpole de Chipre </div>
<div class='p'>
<span class="verse" id="AC13_4">4&#160;</span>Ejqueu noso Espíritu Sönto quentitlanque Bernabé hua Saulo. Uyajque ca puieblo de Seleucia, hua desde ompa uyajque pa börco hasta pa tlöltojpole de Chipre. 
<span class="verse" id="AC13_5">5&#160;</span>Cuöc oaseto ompa, oaseto miero pa puieblo de Salamina. Opiejque tlanunutzque de tietlajtultzi Deus pa inu teopancucone cöne joriojte mosentlöliöya. Bernabé hua Saulo quebicaque Xohuö para ma quenpaliebe. 
<span class="verse" id="AC13_6">6&#160;</span>Opanuque ipa noche tlöle de Chipre hasta oaseto pa puieblo de Pafos. Ompau oquenömejque sente joreyo itucö Barjesús. Inu Barjesús quechihuaya sösantle de magia hua quencajcayö giente. Oquejto que yaja icaca sente tlayulepante de Deus, pero amo melöhuac. 
<span class="verse" id="AC13_7">7&#160;</span>Inu Barjesús oyeya itlac inu cubernadur itucö Sergio Paulo. Inu cubernadur cuale casojcömateya sösantle. Tlatitla ma quentzajtzelicö Bernabé hua Saulo porque oquenec quecaques tietlajtultzi Deus. 
<span class="verse" id="AC13_8">8&#160;</span>Barjesús mocuitiöya nuyejque Elimas. Elimas quejtusneque öque quechihua sösantle de magia. Elimas omoponiero cuntra Bernabé hua Saulo. Oquetratöro quechihualtis cubernadur majcamo moneltoca. 
<span class="verse" id="AC13_9">9&#160;</span>Pero iyulo de Saulo, öque nuyejque mocuitiöya Pöblo, tientaya de Espíritu Sönto. Entunses Pöblo quetejtieyejtac Elimas. 
<span class="verse" id="AC13_10">10&#160;</span>Oquelfe: </div>
<div class='p'>―¡Taja tetlacajcayöhuane! ¡Teyultepitztec! ¡Tecchihua lo que tli queneque yaja Diöblo! ¡Seme tecaca en cuntra de tlin cuale! Tieojfe Tlöcatzintle melactec ica, pero taja tequenmachtea giente lo que tli amo melöhuac para majcamo calaquecö ipa tieojfe Deus. ¿Ayec tejcöhuas tequenmachtis ejqueu? 
<span class="verse" id="AC13_11">11&#160;</span>Öxö Tlöcatzintle metzcastecörusque. Tixcocoxcöteas hua abele tetlacheas por sie tiempo. </div>
<div class='p'>Sa nima yaja omocö pa tlayohuaquelestle hua pa tlanextecumelestle. Pos oquetiemo canajyeca ma quebica ca imö porque abele tlachea. 
<span class="verse" id="AC13_12">12&#160;</span>Cuöc inu cubernadur oquejtac lo que tli omochi, omoneltocac. Quetietzöbejtac quiene ca Pöblo hua Bernabé tlamachtiöya de sösantle de Tlöcatzintle. </div>
<div class='s'>Pöblo hua Bernabé oyejyeya pa Antioquía pa tlöle de Pisidia </div>
<div class='p'>
<span class="verse" id="AC13_13">13&#160;</span>Pöblo hua icompanierojua uyajque pa börco desde puieblo de Pafos para ca puieblo de Perge tli mocöhua pa tlöle itucö Panfilia. Xohuö oquencöjtie hua omocuec ca Jerusalén. 
<span class="verse" id="AC13_14">14&#160;</span>Pöblo hua Bernabé oquisque de Perge para ca inu puieblo de Antioquía tli ica itlac tlöle de Pisidia. Pan söbro, cuöc joriojte mosiebea, ocalajque pa teopanconetzi. Omotlölito. 
<span class="verse" id="AC13_15">15&#160;</span>Entunses canajyeca oquetlajtulte tietlajtultzi Deus ipa ömame de inu ley de Deus hua ipa ömame tli oquejcuelojque inu tlayulepantejque. Yecuöquenu tlayecönque de inu teopanconetzi oquetitlanque sente tlöcatl ma quemelfite Pöblo hua Bernabé ejqueyi: </div>
<div class='p'>―Tlö quejtus nemejua nenquepea canajyetla consiejo para giente cuale nenquejtusque ahorita. </div>
<div class='p'>
<span class="verse" id="AC13_16">16&#160;</span>Entunses Pöblo omoquetz. Oquenchibele giente sieña ca imö ma sa yetacö. Oquejto: </div>
<div class='p'>―Señores de tonación Israel, hua nemejua tli nentiemabelea Deus, xejcaquecö noso. 
<span class="verse" id="AC13_17">17&#160;</span>Deus de tonación Israel oquemixpejpenque totötajua. Oquensentlölejque para yesque sente bieye nación. Inu omochi cuöc turavea oyejyeya pa nieca nación de Egipto. Entunses quenquextejque de ompau ca meyac beletelestle. 
<span class="verse" id="AC13_18">18&#160;</span>Por cuarenta años Deus quexicojque quiene ca quechihuaya pa inu locör cöne nionöque chönte. 
<span class="verse" id="AC13_19">19&#160;</span>Deus quenpojpolojque giente de ipa checume naciones tli chönteya pa tlöle de Canaán. Noche intlöl de yejua Deus quenmacaque totötajua. 
<span class="verse" id="AC13_20">20&#160;</span>Inu omochi sobre cuatro cientos cincuenta años. Nuyejque por meyac xebetl Deus quentlölelejque tlötlajtoönejme que mocuitiöya jueces, hasta tiempo de inu tlayulepante Samuel. 
<span class="verse" id="AC13_21">21&#160;</span>Totötajua oquenejque quepeasque sente rey. Entunses Deus quenmacaque Saúl quieme rey por cuarenta años. Saúl oyeya iconie Cis hua oyeya de inu grupo de Israelitas itucö Benjamín. 
<span class="verse" id="AC13_22">22&#160;</span>Sötiepa Deus ayecmo quecöjque Saúl ma iye rey tlöcamo quetlölejque David quieme rey. Deus quecualejtaque David. Oquejtojque ejqueye: “Ye onecniexte ini nönca David iconie Isaí. Yaja icaca sente cuale tlöcatl tli nejcualejta lalebes. Icaca seguro que yaja quechihuas noche tli naja necneque”. </div>
<div class='p'>
<span class="verse" id="AC13_23">23&#160;</span>’Jesús iloac iConie David. Entunses confurme lo que tli Deus oquejtojque ca ye niepa que quechihualusquea, yejuatzi tietitlanuc Jesús para tiechmöquextisque tejua teisraelitas. 
<span class="verse" id="AC13_24">24&#160;</span>Antes Jesús ohualiloac, Xohuö Bautista otlanunutz intzölö noche giente de Israel. Oquemelfe nele ma moyulcuepacö de intlajtlacul hua ma mocuötiequecö. 
<span class="verse" id="AC13_25">25&#160;</span>Tepetzi antes que Xohuö Bautista omec, oquejto: “¿Öquenu nenquepensöroa que naja necaca? Pos naja amo necaca öque nenquepensöroa necaca. Pero sötiepa de naja hualiloas ocsie tlöcatl, öque nimpor amo necmeresieroa para nequenquextis tiecacua”. </div>
<div class='p'>
<span class="verse" id="AC13_26">26&#160;</span>’Nocnihua, tli nencate nenipelhua de Abraham, hua nuyejque nencate tli nencate totzölö tli nentiemabelea Deus, xecmatecö que Deus quenequihua que tonochtie ma tejcaquecö nönca tlajtule tli tiechelfea quiene ca tomöquextisque. 
<span class="verse" id="AC13_27">27&#160;</span>Pa teopanme giente quentlajtultea ömame de tlayulepantejque. Ejqueu quechihua cara semöna pan söbro, cuöc tosiebea tli tejoriojte. Sin embargo, giente tli chönteya pa Jerusalén, ca tiehua intlajtoönejua, amo casojcömatque tli quejejtoa inu ömame, nimpor amo tieixomatque Jesús. Cache yejua mismos oquecumplirojque lo que tli ca ye niepa oquejtojque inu tlayulepantejque. Oquecumplirojque cuöc inu tlötlajtoönejme tiecuntenörojque Jesús para ma mecoa. 
<span class="verse" id="AC13_28">28&#160;</span>Mös amo oqueniextejque niontle arasu para ma tiemecticö, de todos modos yejua quetlajtlanejque Pilöto ma tiecoruspelo Jesús. 
<span class="verse" id="AC13_29">29&#160;</span>Pos ejqueu oquecumplirojque noche lo que tli tlajcuelulpa oyeya de yejuatzi ipa teotlajtule que tiepa mochihuasquea. Yecuöquenu oquetemubejque tiecuierpo de ipa corujtzi hua quetlölejque ijtec mejcöcoyoctle. 
<span class="verse" id="AC13_30">30&#160;</span>Cache Deus tieyulebitiluc Jesús de intzölö mimejque. 
<span class="verse" id="AC13_31">31&#160;</span>Hua seque tlöca onyajque ca Jesús de ipa estado de Galilea para ca Jerusalén. Inu omochi antes que Jesús omecoac. Sötiepa de que oyulebihuac, inu tlöca tieijtaque Jesús por meyac tunalte. Öxö yejua cate quiename testigos de inu sösantle, hua tlajtlanunutzteneme intzölö giente de topuieblo de joriojte. Quennunutza de yejuatzi Jesús. </div>
<div class='p'>
<span class="verse" id="AC13_32-33">32-33&#160;</span>’Así es que tejua nemiechmachestejtecate de nönca cuale tlamachestelestle, que Deus ye oquecumplirojque lo que tli yejuatzi quenprometierfejque totötajua que quechihualusquea. Tejua tecate teinpelhua de totötajua. Por inu lo que tli Deus quenprometierfejque totötajua, ye quecumplirojque ca tejua. Quecumplirojque cuöc tieyulebitiluc Jesús. Ca ye niepa Deus oquejtojque que sie tunale tieyulebitilus Jesús cuöc oquejtojque ejqueyi ipa Salmo dos: </div>
<div class='q'>Taja tenoConie; </div>
<div class='q'>öxö temetzchihualte para ma xeye tenoConie. </div>
<div class='m'>
<span class="verse" id="AC13_34">34&#160;</span>Hua de que tieyulebitiluc Jesús para majcamo palöne tiecuierpo, Deus oquejtojque ejqueyi: </div>
<div class='q'>Seguramente nemiechmacas nemejua noche inu bendiciones lo que tli onequelfe David que necmacas yaja. </div>
<div class='m'>
<span class="verse" id="AC13_35">35&#160;</span>Ejqueu quejtulo ipa ocsente Salmo: </div>
<div class='q'>Tejuatzi amo tomocöbelis tiecuierpo de tlöcatl yectec ma palöne. </div>
<div class='m'>
<span class="verse" id="AC13_36">36&#160;</span>David omec cuöc ye oquentequepolo igiente quieme Deus oquenejque. Pos giente oquetlölejque icuierpo ijtec mejcöcoyoctle cöne oyejyeya incuierpos de itötajua. La mera verdad es que ompa icuierpo de David nuyejque opalö. 
<span class="verse" id="AC13_37">37&#160;</span>Pero tiecuierpo Jesús amo opalö porque Deus tieyulebitiluc Jesús. 
<span class="verse" id="AC13_38">38&#160;</span>Xecmajtacö noso, nocnihua, que tejua nemiechmachestejtecate que solamiente Jesús cuale nemiechtlapojpolfisque nemotlajtlacul. 
<span class="verse" id="AC13_39">39&#160;</span>Noche tli moneltoca ca Jesús, Deus quenselilo quiename yecteque, hua amo quelnömequihua de intlajtlacul. Pos inu abele mochihuas por öque mocuajpetzus para nemes confurme inu ley de Moisés. 
<span class="verse" id="AC13_40">40&#160;</span>Xecpeacö cueröro noso, majcamo mochihua ca nemejua lo que tli oquejcuelojque inu tlayulepantejque. Oquejtojque ejqueyi: </div>
<div class='q'>
<span class="verse" id="AC13_41">41&#160;</span>Xequejtacö nemejua tli nemoburlöroa. </div>
<div class='q'>Nenquetietzöbejtasque hua nemixniempolusque. </div>
<div class='q'>¿Tlica? Porque naja necchihuas ca nemejua canajyetla tönto bieye </div>
<div class='q'>que nimpor amo nemoneltocasque mös öque nemiechpubelis lo que tli necchihuas. </div>
<div class='p'>
<span class="verse" id="AC13_42">42&#160;</span>Sötiepa de que Pöblo oquejto inu, yaja ca Bernabé oquisque de ipa inu teopanconetzi. Hua inu giente quentlajtlanque ma quennunutzacö ocsajpa de Jesús pa ocsie söbro. 
<span class="verse" id="AC13_43">43&#160;</span>Cuöc giente omoxiexelojque de ipa inu teopanconetzi, meyactie joriojte quentocaya Pöblo hua Bernabé. Nuyejque quentocaya meyactie tli amo joriojte pero que ye ocalajque pa inu religión de joriojte. Pöblo hua Bernabé quentlajtulmacaya innochtie que ma quesequirucö ca sentetl inyulo ipa tiefavur Deus. </div>
<div class='p'>
<span class="verse" id="AC13_44">44&#160;</span>Pa checume tunale cöso noche giente de inu puieblo omosentlölejque para quecaquesque tietlajtultzi Tlöcatzintle. 
<span class="verse" id="AC13_45">45&#160;</span>Cuöc inu joriojte oquejtaque tönto giente, lalebes omoxicojque. Opiejque tlajtlajtoa en cuntra de lo que tli quejtoöya Pöblo. Checuatlajtojque. 
<span class="verse" id="AC13_46">46&#160;</span>Entunses Pöblo hua Bernabé otlajtlajtojque ca meyac balur. Quemelfejque joriojte: </div>
<div class='p'>―Tejua tecpeaya que cachto nemiechnunutzque nemejua nenjoriojte de tietlajtultzi Deus. Hua öxö amo nenqueneque nenqueselisque tietlajtultzi Deus. Ejqueu nenquedemoströroa que amo nenquemeresieroa nenquepeasque nemelestle nochepa. Ejqueu noso öxö tequennunutzatibe giente tli amo joriojte. 
<span class="verse" id="AC13_47">47&#160;</span>Ejqueu tecchihuasque porque Tlöcatzintle ejqueu otiechmandörojque cuöc oquejtojque: </div>
<div class='q'>Naja temetzixpejpe para teyes quiename sente tlöbile para tequentlöbis giente tli amo joriojte. </div>
<div class='q'>Temetzixpejpe para tequenmacas nemöquextelestle ca giente de ca nobeyo pa tlöltecpactle. </div>
<div class='p'>
<span class="verse" id="AC13_48">48&#160;</span>Cuöc giente tli amo joriojte oquecajque inu, lalebes quenpöquelesmacac. Opiejque quejtoa que tietlajtultzi Tlöcatzintle lalebes cuale icaca. Omoneltocaque innochtie tli oquemixpejpenque Deus para quepeasque nemelestle nochepa. 
<span class="verse" id="AC13_49">49&#160;</span>Hua ca inu, giente de ca nobeyo pa niecaju tlöle oquecajque de tietlajtultzi Deus. 
<span class="verse" id="AC13_50">50&#160;</span>Pero inu joriojte tlajtlajtojque ca seque sohuame tli seme quecumpliroa ca inreligión hua tli cache bejbeye momajtaya pa puieblo. Nuyejque tlajtlajtojque ca tlötlajtoönejme de puieblo. De inu maniera ocajcojque giente ma quentepotztocacö Pöblo hua Bernabé. Oquentojtocaque de pa inpuieblo hua de pa inu puieblos tli cache cierca oyejyeya. 
<span class="verse" id="AC13_51">51&#160;</span>Entunses Pöblo hua Bernabé oquetzetzelojque tlölcuiechtle de ipa imecxehua para quemejtetejque inu giente que amo queselejque tietlajtultzi Deus. Uyajque hasta pa puieblo de Iconio. 
<span class="verse" id="AC13_52">52&#160;</span>Pero tli tietocaya Cristo inyulo tientaya de pöquelestle hua de Espíritu Sönto.  </div>
<div class='psalmlabel' id='AC14_0'> 14</div>
<div class='s'>Pöblo hua Bernabé oyejeya pa puieblo de Iconio </div>
<div class='p'>
<span class="verse" id="AC14_1">1&#160;</span>Pa puieblo de Iconio Pöblo hua Bernabé insiepa ocalajque pa inu teopanconetzi de joriojte. Otlanunutzque ca meyac beletelestle, de manieras que meyactie joriojte hua tli amo joriojte moneltocaque. 
<span class="verse" id="AC14_2">2&#160;</span>Pero inu joriojte tli amo tlaneltocaque cajcojque giente tli amo joriojte. Quenchihualtejque ma quepensörucö mal de inu creyentes. 
<span class="verse" id="AC14_3">3&#160;</span>Ejqueu noso Pöblo hua Bernabé omocöjque ompa meyac tiempo. Otlajtlajtojque ca meyac balur, pos oquepexque meyac confiönsa ca Tlöcatzintle. Hua yejuatzi quenchihualtejque giente ma casojcömatecö que Pöblo hua Bernabé quennunutztaya de tietlajtultzi tli quejtoa quiene ca öque quepeas tiefavur de Deus. Pos Tlöcatzintle quenmacaque beletelestle para oquechijque tlachihuale de sieñas hua tietzöbeme. 
<span class="verse" id="AC14_4">4&#160;</span>Pero seque giente de inu puieblo omoquetzque ihua joriojte hua seque omoquetzque ihua inu tlateotitlanme Pöblo hua Bernabé. Pos amo quenparesiero innochtie iguöl. 
<span class="verse" id="AC14_5">5&#160;</span>Entunses joriojte hua tli amo joriojte omotlölejque de acuierdo ca tlötlajtoönejme para quenchicuaelfisque hua quentecaltisque Pöblo hua Bernabé. 
<span class="verse" id="AC14_6">6&#160;</span>Pero cuöc Pöblo hua Bernabé oquematque de inu, ocholojque hasta inu puieblos pa tlöle de Licaonia intucö Listra hua Derbe hua ca ocseque puieblos ca ompau. 
<span class="verse" id="AC14_7">7&#160;</span>Ompa nuyejque quennunutzque giente de cuale tlamachestelestle. </div>
<div class='s'>Giente oquetecaltejque Pöblo ipa puieblo de Listra </div>
<div class='p'>
<span class="verse" id="AC14_8">8&#160;</span>Pa puieblo de Listra oyeya sente tlöcatl tli abele nejneme. Sa yehuataya porque oyeya cucuxojtzi desde que otlöcat hua ayec onejne. 
<span class="verse" id="AC14_9">9&#160;</span>Inu cucuxojtzi quecactaya lo que tli oquejto Pöblo. Pöblo quetejtieyejtac inu tlöcatl hua oquemat que inu cucuxojtzi moneltocaya hua por inu cuale pajtes. 
<span class="verse" id="AC14_10">10&#160;</span>Entunses Pöblo oquelfe checöhuac: </div>
<div class='p'>―Xomoyejquetza pa mocxehua. </div>
<div class='p'>Pos yaja omoquetztequis hua opie nejneme. 
<span class="verse" id="AC14_11">11&#160;</span>Cuöc giente oquejtaque lo que tli oquechi Pöblo, opiejque tzajtzajtze ca inidioma tli tlajtlajtoöya ipa inestado de Licaonia. Oquejtojque: </div>
<div class='p'>―Ini tlöca ijiloac deuste. Ye onecuejcuepaluc quiename tlöca hua ye ohualtejtemoac totzölö. </div>
<div class='p'>
<span class="verse" id="AC14_12">12&#160;</span>Oquejtojque que Bernabé oyeya sente deus itucö Júpiter hua que Pöblo oyeya sente deus itucö Mercurio, porque yaja Pöblo öque tlajtlajtoöya. 
<span class="verse" id="AC14_13">13&#160;</span>Giente de inu puieblo quepeaya sente teopantle ca calquisyo cöne queteochihuaya indeus Júpiter. Inu teopexque de inu teopantle de Júpiter quenhualecac turojte tli inquechtla quehualecaya xuchetlatoscatl. Pos giente ca tiehua inu teopexque oquenejque quemectisquea inu turojte quieme bentle para Pöblo hua Bernabé. Ejqueu oquenejque quenteochihuasquea yejua. 
<span class="verse" id="AC14_14">14&#160;</span>Pero cuöc inu tlateotitlanme Bernabé hua Pöblo ocasojcömatque lo que tli quechihuasquea, opiejque quetzutzomunejque intzotzomajua hua ocalactequisque intzölö giente. Otzajtzajtzeque. Oquejtojque: </div>
<div class='p'>
<span class="verse" id="AC14_15">15&#160;</span>―Señores, ¿tlica nenquechihua ejqueu? Tejua tecate tetlöca iguöl quieme nemejua. Pos otehuölajque miero para nemiechelfisque de cuale tlamachestelestle para nenquecöhuasque noche ini nönca tli nenquechihua, porque amo serbirebe. Cache cuale xetietocacö yejuatziju Deus tli nemoa. Yejuatzi iloac öque oquechejchijque elfecac, tlöltecpactle hua lamör hua nuyejque noche tli quepejpea. 
<span class="verse" id="AC14_16">16&#160;</span>Ca ye niepa Deus oquencöjque noche grupos de giente ma quechihuacö confurme lo que tli yejua oquenejque. 
<span class="verse" id="AC14_17">17&#160;</span>Pero yejuatzi quenchibelejque noche giente tlin cuale. Hua ca inu quemejtetejque öquentzi yejuatzi. Pos yejuatzi tiechcajcöhualo queyabetl. Quechihualtilo tlöle ma quetiemaca cuale cosiechas. Yejuatzi tiechmacalo noche tli tiechpoloa para ejqueu tecpeasque tli tejcuösque hua toyulo pajpöques. </div>
<div class='p'>
<span class="verse" id="AC14_18">18&#160;</span>Mös oquejtojque ejqueu, oquencostöro Pöblo hua Bernabé meyac traböjo para quentzacuelejque giente, pos oc turavea oquenejque quenmectisquea inu turojte quieme bentle para ejqueu quenteochihuasquea. </div>
<div class='p'>
<span class="verse" id="AC14_19">19&#160;</span>Pero sötiepa seque joriojte de puieblos de Antioquía hua de Iconio oaseto intzölö giente pa puieblo de Listra. Quentlötlabielmectejque inu giente para que yejua oquetecaltejque Pöblo. Entunses oquepensörojque que ye oquemectejque Pöblo hua quetlölochpöntöya hasta ca calquisyo de inu puieblo. 
<span class="verse" id="AC14_20">20&#160;</span>Pero cuöc inu creyentes mosentlölejque itlac Pöblo, yaja omie hua ocalac ocsajpa pa puieblo. Pa mustlateca Pöblo ca tiehua Bernabé oquisque de ompau para ca puieblo de Derbe. </div>
<div class='p'>
<span class="verse" id="AC14_21">21&#160;</span>Ompa pa puieblo de Derbe oquennunutzque giente de inu cuale tlamachestelestle. Meyac giente opiejque tietocaya Jesús. Entunses omocuejque ca puieblos de Listra hua Iconio hua Antioquía. 
<span class="verse" id="AC14_22">22&#160;</span>Pa inu puieblos Pöblo hua Bernabé oquenyulchecöjque tli tietocaya Jesús. Quentlajtulmacaque ma quesequirucö ca noche sentetl inyulo ipa lo que tli ye moneltocaque. Quemelfejque que para öque aseti tietlac Deus cöne yejuatzi tlamandöruro onca nesesidad que öque quesufrirus meyac sösantle. 
<span class="verse" id="AC14_23">23&#160;</span>Nuyejque Pöblo hua Bernabé quixpejpenque biebentzetzi de cara grupo de creyentes para que inu biebentzetzi ma quentlachilicö ocseque creyentes. Innochtie otlajyubejtaya hua omotlajtlötlajtejque. Yecuöquenu oquejtojque: </div>
<div class='p'>―Ma Deus nemiechixutilo porque ye nemoneltoca ca yejuatzi. </div>
<div class='s'>Pöblo hua Bernabé omocuejque ca puieblo de Antioquía pa tlöle de Siria </div>
<div class='p'>
<span class="verse" id="AC14_24">24&#160;</span>Sötiepa Pöblo hua Bernabé opanuque pa tlöle de Pisidia hua oaseto hasta pa tlöle de Panfilia. 
<span class="verse" id="AC14_25">25&#160;</span>Oquennunutzque giente de tietlajtultzi Deus pa puieblo de Perge. Sötiepa uyajque hasta puieblo de Atalia. 
<span class="verse" id="AC14_26">26&#160;</span>Ompa otlejcoque pa sente börco. Uyajque hasta pan puieblo de Antioquía. Pöblo hua Bernabé antes oquisque de Antioquía cuöc primiero opiejque inbiöje. Pa inu tunale cuöc Pöblo hua Bernabé oquisque, inu creyentes omotlajtlötlajtejque que ma Deus quemixutilo hua ma quenmacalo tiefavur pa inu tequetl. Hua öxö ye omocuejque Pöblo hua Bernabé porque ye oquetlamejque inu tequetl. 
<span class="verse" id="AC14_27">27&#160;</span>Cuöc oaseto ompa pa Antioquía oquensentlölejque noche creyentes. Oquenpubelejque noche tli Deus oquechijque por yejua. Quenpubelejque quiene ca Deus oquenmacaque locör ca giente nuyejque tli amo joriojte ma moneltocacö ca Jesús. 
<span class="verse" id="AC14_28">28&#160;</span>Pöblo hua Bernabé omocöjque meyac tiempo ompa intzölö creyentes.  </div>
<div class='psalmlabel' id='AC15_0'> 15</div>
<div class='s'>Tlateotitlanme hua biebentzetzi omosentlölejque pa Jerusalén </div>
<div class='p'>
<span class="verse" id="AC15_1">1&#160;</span>Pa inu tiempo seque tlöca oquisque de ipa estado de Judea hua uyajque pa puieblo de Antioquía. Opiejque quenmachtea inu hermanos ompau. Oquejtojque: </div>
<div class='p'>―Onca nesesidad ma xomonacayutequecö confurme inu costumbre tli oquetlöle yaja Moisés. Pos tlö amo ejqueu nenquechihuasque, abele nemomöquextisque. </div>
<div class='p'>
<span class="verse" id="AC15_2">2&#160;</span>Pöblo hua Bernabé omixcomacaque ca yejua checöhuac. Entunses por fin inu creyentes oquemixpejpenque Pöblo hua Bernabé hua ocseque hermanos para yösque ca Jerusalén. Quetratörusque ini nönca asunto ca tlateotitlanme hua ca biebentzetzi tli quentlachilea inu creyentes pa Jerusalén. </div>
<div class='p'>
<span class="verse" id="AC15_3">3&#160;</span>Inu creyentes de Antioquía oquentitlanque ma yöcö. Ipa ojtle opanuque pa tlöle de Fenicia hua pa estado de Samaria. Cöne beletes ca uyajque otlapujtöya quiene ca giente tli amo joriojte oquecöjque de tli moneltocaya para tietocaya Deus. Pos noche hermanos opajpöjque lalebes cuöc oquecajque inu. </div>
<div class='p'>
<span class="verse" id="AC15_4">4&#160;</span>Cuöc Pöblo hua Bernabé oaseto pa Jerusalén, noche inu creyentes hua tlateotitlanme hua biebentzetzi oquenselejque ca meyac pöquelestle. Pöblo hua Bernabé oquenpubelejque noche lo que tli Deus oquechijque ca yejua. 
<span class="verse" id="AC15_5">5&#160;</span>Pero omoquetzque seque de inu grupo de joriojte itucö fariseos. Yejua ye omoneltocaque tieca Jesús. Oquejtojque: </div>
<div class='p'>―Onca nesesidad ma tli amo joriojte ma monacayutequecö. Onca nesesidad nuyejque ma tequenchihualticö yejua ma quechihuacö confurme lo que tli quejtoa inu ley de Moisés. </div>
<div class='p'>
<span class="verse" id="AC15_6">6&#160;</span>Entunses omosentlölejque tlateotitlanme hua biebentzetzi tli quentlachiliöya creyentes. Omosentlölejque para questudiörusque inu asunto. 
<span class="verse" id="AC15_7">7&#160;</span>Sötiepa que yejua ye omonunutzque meyac tiempo, Piero omoquetz hua oquemelfe: </div>
<div class='p'>―Hermanos, nenquemate que pa tunalte tli topa ohualpanuc Deus oniechixpejpenque naja de entre nemejua para onequennunutzato giente tli amo joriojte. Pos ejqueu oquenejque ma yejua quecaquecö inu tlajtule de cuale tlamachestelestle hua ma moneltocacö. 
<span class="verse" id="AC15_8">8&#160;</span>Deus quematihuateca toyulo de tonochtie, hua yejuatzi otiechejtetejque quiene oquenselejque inu giente tli amo joriojte. Oquenmacaque Espíritu Sönto ma calacoa ipa inyulo iguöl quieme otiechmacaque tejua. 
<span class="verse" id="AC15_9">9&#160;</span>Así es que Deus amo sa tejua otiechselejque tlöcamo nuyejque yejua. Yejua nuyejque oquenchepöjque inyulo de tlajtlacule porque monejneltocaque. 
<span class="verse" id="AC15_10">10&#160;</span>Hua öxö, ¿tlica noso nentiecualöntea Deus? Pos nenquenmömaltejtecate inu creyentes tli amo joriojte meyac sösantle. Nimpor totötajua abele oquecumplirojque noche inu, nimpor abele tejcumpliroa tejua. 
<span class="verse" id="AC15_11">11&#160;</span>Pos amo ejqueu xecchihuacö por ini nönca arrasu. Tecpea confiönsa que Tlöcatzintle Jesucristo tiechmöquextisque solamiente por tiefavur, hua ejqueu mismo quenmöquextisque tli amo joriojte. </div>
<div class='p'>
<span class="verse" id="AC15_12">12&#160;</span>Entunses noche tli tlamachyejyeya ompa sa otlacactajque. Oquentiencajque Pöblo hua Bernabé porque Pöblo hua Bernabé oquenpubelejque de inu sieñas hua tietzöbeme tli Deus oquenpaliebejque para oquechijque intzölö giente tli amo joriojte. 
<span class="verse" id="AC15_13">13&#160;</span>Cuöc ye oquenpubelejque de inu, Jacobo oquejto: </div>
<div class='p'>―Hermanos, xeniechcaquecö. 
<span class="verse" id="AC15_14">14&#160;</span>Simón Piero otiechpubele quiene ca Deus oquechijque cuöc ca primera vez oquemixpejpenque seque giente de intzölö tli amo joriojte para tiehuöxcahua yesque. 
<span class="verse" id="AC15_15">15&#160;</span>Lo que tli oquejto Simeón icaca de acuierdo ca lo que tli oquejcuelojque niecate tlayulepantejque. Pos tlajcuelulpanca ejqueyi: </div>
<div class='q'>
<span class="verse" id="AC15_16">16&#160;</span>Sötiepa de ini nönca tiempo, nehuölös ocsajpa. </div>
<div class='q'>Ocsajpa necyectlölis inu teopantle tli oquechejchijque David, tli ye oxexetu. </div>
<div class='q'>Ocsajpa necajcoques tli ye obetz, </div>
<div class='q'>hua ocsajpa necchejchihuas. </div>
<div class='q'>
<span class="verse" id="AC15_17">17&#160;</span>Ejqueu necchihuas para que noche ocseque giente tietiemusque Tlöcatzintle, </div>
<div class='q'>hua innochtie tli amo joriojte quenequesque niechtocasque, porque nohuöxcahua yesque. </div>
<div class='q'>Ejqueu quejtulo Tlöcatzintle, oque quechihualo noche ini nönca sösantle 
<span class="verse" id="AC15_18">18&#160;</span>tli omacheac desde yecsa tiempo. </div>
<div class='p'>
<span class="verse" id="AC15_19">19&#160;</span>’Bieno, naja nequejtoa ejqueyi. Inu giente tli amo joriojte hua tli quecöhua de tli primiero moneltocaya para tietocasque Deus majcamo tequenpasolucö tejua. 
<span class="verse" id="AC15_20">20&#160;</span>Sa tequemejcuelfisque ejqueyi, que majcamo öque quecua niontle tlacuale tli giente quebentlölelea ixniehualojme. Majcamo öque mopöcte ca sente sohuatl noso sente tlöcatl que amo yaja incompaniero. Majcamo öque quecua nacatl de sente yulcötl tli ocucupötzmec. Nuyejque majcamo öque <a href='#FN5' epub:type='noteref' class='noteref'>*</a>quecua yestle. 
<span class="verse" id="AC15_21">21&#160;</span>Ma ejqueu tequemejcuelficö porque ejqueu quejtoa inu ley de Moisés, hua desde ca ye niepa oncate giente ipa cara puieblo tli tlanunutztebitze de inu ley de Moisés. Pos quentlajtultelea inu ley pa teopancucone cara semöna pan söbro. </div>
<div class='p'>
<span class="verse" id="AC15_22">22&#160;</span>Entunses inu tlateotitlanme hua inu biebentzetzi ca tiehua innochtie creyentes oquenparesiero cuale para quemixpejpenque seque de yejua. Quemixpejpenque para ma yöcö ca Pöblo hua Bernabé hasta pa puieblo de Antioquía. Entunses oquemixpejpenque Judas Barsabás hua Silas. Inu hermanos quenpeaya Judas hua Silas entre tli cache bieye momajtaya intzölö yejua. 
<span class="verse" id="AC15_23">23&#160;</span>Entunses inu hermanos oquentitlanque inu tlöca ma quebicacö sente cörta tli quejtoöya ejqueyi: </div>
<div class='p'>“Tonochtie nemiechtlajpaloa nemejua nentocnihua tli amo nenjoriojte. Nemiechtlajpaloa nemonochtie tli nenchönte pa Antioquía hua pa tlöle de Siria hua pa tlöle de Cilicia. Tejua tetlateotitlanme hua tebiebentzetzi tli tequentlachilea tocnihua necö. Tejua tecate tecnijte de nemejua. 
<span class="verse" id="AC15_24">24&#160;</span>Tejua ye tecmate que seque onyajque de necö ca nemotlac sin que tejua otequentitlanque. Yejua onemiechpasolojque ca lo que tli oquejtojque. Hua öxö amo nenquemate tli nenquepensörusque ipa nemoyulo. 
<span class="verse" id="AC15_25">25&#160;</span>Porieso otonunutzque sobre inu. Tonochtie oteyejyeya de acuierdo hua otiechparesiero cuale para otequemixpejpenque seque tlöca de totzölö. Otecnejque ma quemöcompaniörucö totlasojcöicnihua Pöblo hua Bernabé para nemiechtlajpalutibe nemejua. 
<span class="verse" id="AC15_26">26&#160;</span>Pöblo hua Bernabé yajyajteneme ipa meyac peligro hua cajcate dispuestos para mejmequesque tiepampa toTlöcatzintle Jesucristo. 
<span class="verse" id="AC15_27">27&#160;</span>Así es que nemiechtitlanelejtecate Judas hua Silas. Yejua nemiechpubelisque de noche ini nönca asunto. 
<span class="verse" id="AC15_28">28&#160;</span>Espíritu Sönto otieparesiero hua tejua nuyejque otiechparesiero cuale ma tecchihuacö ejqueyi. Tejua amo nemiechmömaltisque canajyetla ocsente para nenquechihuasque tlöcamo sa nönca. 
<span class="verse" id="AC15_29">29&#160;</span>Amo xejcuöcö sösantle tli giente oquetlölejque quieme bentle para ixniehualojme. Nuyejque amo <a href='#FN6' epub:type='noteref' class='noteref'>*</a>xejcuöcö yestle. Amo xejcuöcö nacatl de sente yulcötl tli ocucupötzmec. Majcamo öque mopöcte ca canajyeca sente sohuatl noso tlöcatl que amo yaja icompaniero. Tlö ejqueu nenquechihuasque, lalebes cuale nenquechihuasque entunses. Noche ma iye cuale ca nemejua”. </div>
<div class='p'>
<span class="verse" id="AC15_30">30&#160;</span>Así es que inu creyentes oquentitlanque Judas hua Silas ca Pöblo hua Bernabé. Uyajque hasta pa Antioquía. Ompa oquensentlölejque noche creyentes hua oquenmacaque inu cörta. 
<span class="verse" id="AC15_31">31&#160;</span>Inu creyentes oquetlajtultejque. Lalebes oquenpöquelesmacac inu cörta por inu consiejo tli quebicaya. 
<span class="verse" id="AC15_32">32&#160;</span>Judas hua Silas oquennunutztenemeya giente de tietlajtultzi Deus, pues yejua nuyejque oyejyeya tlayulepantejque. Oquencuajpetzojque inu creyentes hua lalebes oquenyulchecöjque tieca Cristo. 
<span class="verse" id="AC15_33-34">33-34&#160;</span>Judas hua Silas oyejyeya ompa quiesque tunalte. Cuöquenuju oquepensörojque que ye mocuepasque ca hermanos tli ocualentitlanque. Entunses inu creyentes oquemelfejque ma yöcö ca cuale. 
<span class="verse" id="AC15_35">35&#160;</span>Pero Pöblo hua Bernabé omocöjque pa Antioquía. Yejua ca tiehua meyactie ocseque hermanos oquesequirojque quenmachtea giente hua oquesequirojque tlanunutza de tietlajtultzi Deus. </div>
<div class='s'>Pöblo oquis ca ujpa quieme misionero </div>
<div class='p'>
<span class="verse" id="AC15_36">36&#160;</span>Cuöc ye opanuc seque tunalte, Pöblo oquelfe Bernabé: </div>
<div class='p'>―Ma teyöcö ocsajpa para ma tequentlajpalucö tocnihua ipa noche inu puieblos cöne otetlanunutzque de tietlajtultzi Deus abier quiene cajcate. </div>
<div class='p'>
<span class="verse" id="AC15_37">37&#160;</span>Bernabé oquenec quebicas Xohuö öque nuyejque mocuitiöya Mörcos. 
<span class="verse" id="AC15_38">38&#160;</span>Pero Pöblo oquepensöro que amo cuale quebicasque porque antes Xohuö oquencöjtie pa Panfilia, hua amo oquesequiro ca yejua pa inu tequetl. 
<span class="verse" id="AC15_39">39&#160;</span>Omixcomacataya tönto hua tönto hasta que omoxiexelojque. Bernabé oquebicac Mörcos hua innehua otlejcoque ipa börco para yösque hasta Chipre. 
<span class="verse" id="AC15_40">40&#160;</span>Entunses Pöblo oquenec ma beya Silas ca yaja. Inu creyentes omotlajtlötlajtejque que ma Deus quemixutele hua ma quenmacacö tiefavur. Ca inu Pöblo hua Silas uyajque. 
<span class="verse" id="AC15_41">41&#160;</span>Ejqueu Pöblo opanuc hasta pa tlöle de Siria hua pa tlöle de Cilicia. Oquenyulchecö noche grupos de creyentes pa noche locör cöne opanuc.  </div>
<div class='psalmlabel' id='AC16_0'> 16</div>
<div class='s'>Timoteo uya ca Pöblo hua Silas </div>
<div class='p'>
<span class="verse" id="AC16_1">1&#160;</span>Hua aseto pa puieblos de Derbe hua Listra. Ompa oquenömejque sente creyente itucö Timoteo. Timoteo oyeya iconie de sente sohuatl joreyo tli omoneltocac ca Cristo. Itajtzi oyeya griego. 
<span class="verse" id="AC16_2">2&#160;</span>Inu hermanos tli chajchönteya pa Listra hua pa Iconio oquejtojque que Timoteo lalebes cuale tlöcatl. 
<span class="verse" id="AC16_3">3&#160;</span>Pöblo oquenec ma beya Timoteo ca yaja. Entunses Pöblo oquenacayutec Timoteo, porque joriojte pa niecate puieblos cöne yösque oquematque que itajtzi Timoteo oyeya griego. Pöblo amo oquenec ma quejtucö inu joriojte que Timoteo amo quecumpliroa ca inu costumbre de nacayutlatequelestle. 
<span class="verse" id="AC16_4">4&#160;</span>Pa puieblos cöne Pöblo, Silas hua Timoteo opanuque, oquennunutzque noche creyentes. Oquemelfejque lo que tli tlateotitlanme hua biebentzetzi pa Jerusalén oquetzontejque ma quechihuacö creyentes. 
<span class="verse" id="AC16_5">5&#160;</span>Así es que ipa noche locör noche grupos de creyentes ocaseque cache hua cache meyac neltoquelestle, hua cara tunale omomeyaquelejque. </div>
<div class='s'>Pöblo oquejtac quieme ipa cochtiemequelestle sente tlöcatl tli oyeya de tlöle de Macedonia </div>
<div class='p'>
<span class="verse" id="AC16_6">6&#160;</span>Espíritu Sönto amo quencöjque Pöblo hua Silas ma yöcö para tlanunutzasque pa inu tlöle de Asia. Por inu, opanuque pa tlöle de Frigia hua pa tlöle de Galacia. 
<span class="verse" id="AC16_7">7&#160;</span>Ajaseto cöne monetechojtecate inu tlöle de Misia hua inu tlöle de Bitinia. Oquepensörojque calaquesque pa inu tlöle de Bitinia, pero Espíritu Sönto, öque Jesús tiehualtitlanuc, amo oquencöjque ma calaquecö ompau. 
<span class="verse" id="AC16_8">8&#160;</span>Entunses opanuque pa Misia sa itienco. Ajaseto itech lamör pa sente puieblo itucö Troas. 
<span class="verse" id="AC16_9">9&#160;</span>Ompau Pöblo oquejtac quiename sente cochtiemequelestle ca yohuale. Oquejtac sente tlöcatl de tlöle de Macedonia. Inu tlöcatl omotlötlajte ca Pöblo, hua oquejto: “Xepano ca nö löro ca ipan tlöle de Macedonia. Xetiechpaliebique”. 
<span class="verse" id="AC16_10">10&#160;</span>Cuöc Pöblo ye oquejtac hua otlachix, entunses otectiemojque sente börco para teyösque ca Macedonia. Otecpexque por seguro que Deus otiechnutzaloöya ma tequennunutzacö inu giente de inu cuale tlamachestelestle. </div>
<div class='s'>Pöblo hua Silas ajaseto pa puieblo de Filipos </div>
<div class='p'>
<span class="verse" id="AC16_11">11&#160;</span>Entunses otetlejcoque pa börco pa puieblo de Troas. Oteyajque deriecho para inu tlöltojpole ijtec lamör que itucö Samotracia. Pa mustlateca otaseto pa puieblo de Neápolis noso Pueblo Nuevo. 
<span class="verse" id="AC16_12">12&#160;</span>De ompau oteyajque hasta inu puieblo itucö Filipos. Filipos oyeya sente puieblo de inu romanos. Cache bieye omomajtaya intzölö ocseque puieblos de inu pörte de Macedonia. Ompa oteyejyeya seque tunalte. 
<span class="verse" id="AC16_13">13&#160;</span>Sie semöna pan söbro otequisque de ipa puieblo. Oteyajque itlac sente ötlactle porque otecpensörojque que ompau oyes sente locör cöne giente quepeaya costumbre motlajtlötlajtiöya. Cuöc otaseto, seque sohuame ye ompa oyejyeya. Entunses ototlölejque ompau hua otequennunutzque. 
<span class="verse" id="AC16_14">14&#160;</span>Sente de inu sohuame itucö Lidia. Oyeya de sente puieblo itucö Tiatira. Lidia quenamacaya cuajcuale tzotzomajtle tli morörojtec. Nuyejque tieteochihuaya Deus. Lidia oquecac lo que tli tequejtojtaya. Hua Deus oqueyulomajmötocaque para ma quechihua cöso de lo que tli Pöblo quejtoöya. 
<span class="verse" id="AC16_15">15&#160;</span>Mocuötieque yaja hua noche tli chajchönteya ipa ichö. Sötiepa de inu Lidia otiechtlalfe. Oquejto: </div>
<div class='p'>―Tlö nemopensörfea que naja de melöhuac noneltoca tieca Tlöcatzintle, xehualmobicacö xomocalutejtzinucö pa nochö. </div>
<div class='p'>Pos otiechnelchibele ma tocöhuacö pa ichö. </div>
<div class='p'>
<span class="verse" id="AC16_16">16&#160;</span>Sie tunale oteyöya para inu locör cöne totlajtlötlajtiöya. Otecnömejque sente sisehuantu tli quepeaya sente moxicoöne. Inu moxicoöne cuale quejtoöya tli pasörebes antes que mochihuas. Itiecojua de yaja oquetlönque meyac tomi porque inu sisehuantu cuale quemelfea giente tli pasörebes ca yejua mustla bictla. 
<span class="verse" id="AC16_17">17&#160;</span>Inu sisehuantu opie tiechtoca Pöblo hua tejua. Oquejto checöhuac: </div>
<div class='p'>―Nöncate tlöca tietequepanoa Deus tli lalebes bieyetzintle. Yejua nemiechnunutza quiene ca nemomöquextisque. </div>
<div class='p'>
<span class="verse" id="AC16_18">18&#160;</span>Ejqueu oquechi por meyac tunalte. Por fin Pöblo oquesentiro hua omocuectequis. Oquelfe inu moxicoöne: </div>
<div class='p'>―Tietucöyupantzinco Jesucristo temetznahuatea: Xequisa de ijtecopa inu sisehuantu. </div>
<div class='p'>Pos sa nima inu moxicoöne oquis. </div>
<div class='p'>
<span class="verse" id="AC16_19">19&#160;</span>Pero itiecojua de inu sisehuantu oquejtaque que ayecmo oquepexque maniera quiene ca quetlönisque tomi por medio de inu sisehuantu. Entunses oquemaseque Pöblo hua Silas. Oquenbicaque ca tlötlajtoönejme ca tlaijtec pa plösa. 
<span class="verse" id="AC16_20">20&#160;</span>Quenpresentörojque ca inu tlötlajtoönejme. Oquejtojque: </div>
<div class='p'>―Nöncate tlöca cate joriojte. Chöchalöne pa topuieblo. 
<span class="verse" id="AC16_21">21&#160;</span>Quenmachtea giente de costumbres tli tejua abele tecselisque nimpor amo conbenierebe tecchihuasque porque tejua teromanos tecate. </div>
<div class='p'>
<span class="verse" id="AC16_22">22&#160;</span>Entunses inu giente omajcojque cuntra Pöblo hua Silas. Inu tlötlajtoönejme otlanahuatejque ma quenquextelicö intzotzomajua para ma quenbitequecö ca tlacutl. 
<span class="verse" id="AC16_23">23&#160;</span>Cuöc ye oquenbitejque meyac, tlötlajtoönejme oquencalaquejque pa cörsel. Oquelfejque inu cörseliero ma quemixute ca meyac cueröro. 
<span class="verse" id="AC16_24">24&#160;</span>Cuöc oquecac inu cörseliero quiene ca oquenahuatejque, oquencalaque Pöblo hua Silas ipa inu calejtec cache ca tlaijtec pa cörsel. Ompa oquencöjtie ca imecxehua tzecajtaya entre unte bepalte. </div>
<div class='p'>
<span class="verse" id="AC16_25">25&#160;</span>Quieme ca tlajco yohuac Pöblo hua Silas motlajtlötlajtiöya hua tiecuicatiöya Deus. Hua inu ocseque priesoste quencactaya. 
<span class="verse" id="AC16_26">26&#160;</span>Sa de repiente otlöole lalebes checöhuac hasta que oquetzetzelo inu cimientos de cörsel. Pa inu momento noche pobieltajte omotlapojque. Noche carienajte omotojtonque de ipa priesoste. 
<span class="verse" id="AC16_27">27&#160;</span>Yecuöquenu inu cörseliero otlachix. Oquejtac que noche pobieltajte tlapojtaya. Ca inu oquequexte iespöda para momectisquea porque oquepensöro que inu priesoste ye ochucholojque. 
<span class="verse" id="AC16_28">28&#160;</span>Pero Pöblo oquetzajtzele: </div>
<div class='p'>―Amo xomomecte. Nö tecate tonochtie. </div>
<div class='p'>
<span class="verse" id="AC16_29">29&#160;</span>Entunses inu cörseliero otlajtla por sente tlöbile. Ocalactequis. Omotlajcal imicxetla Pöblo hua Silas. Pos omajcöbebeyocaya. 
<span class="verse" id="AC16_30">30&#160;</span>Entunses corseliero oquenbicac Pöblo hua Silas ca queyöhuac. Oquentlajtlane: </div>
<div class='p'>―Señores, ¿tli necchihuas para nomöquextis? </div>
<div class='p'>
<span class="verse" id="AC16_31">31&#160;</span>Yejua oquejtojque: </div>
<div class='p'>―Xomoneltoca ca Tlöcatzintle Jesús hua tomomöquextis taja ca noche tli cajcate pa mochö. </div>
<div class='p'>
<span class="verse" id="AC16_32">32&#160;</span>Entunses Pöblo hua Silas oquenunutzque yaja de tietlajtultzi Tlöcatzintle ca tiehua noche tli oyejyeya ipa ichö. 
<span class="verse" id="AC16_33">33&#160;</span>Mös turavea ca yohuale oyeya, inu cörseliero oquenpöcac heridas de Pöblo hua de Silas. Entunses inu cörseliero ca noche isohua hua ipelhua sa nima mocuötiequejque. 
<span class="verse" id="AC16_34">34&#160;</span>Sötiepa inu cöseliero oquenbicac Pöblo hua Silas ca ichö. Ompa oquentlamacac. Yaja ca noche tli oyejyeya pa ichö opajpöjque porque ye omoneltocaque ca Deus. </div>
<div class='p'>
<span class="verse" id="AC16_35">35&#160;</span>Ca ise inu tlötlajtoönejme cualentitlanque policías. Oquelfejque inu cörseliero: </div>
<div class='p'>―Xequencajcöhua inu niecate tlöca ma quisacö. </div>
<div class='p'>
<span class="verse" id="AC16_36">36&#160;</span>Entunses inu cörseliero oquelfe Pöblo: </div>
<div class='p'>―Ye oniechnahuatejque inu tlötlajtoönejme nele ma nemiechcajcöhua. Xehuölöcö noso, hua xeyöcö ca cuale. </div>
<div class='p'>
<span class="verse" id="AC16_37">37&#160;</span>Pero Pöblo oquemelfe inu policías: </div>
<div class='p'>―Tejua tecate teciudadanos romanos. Tlötlajtoönejme otiechbitejque imixtla giente. Otiechbitejque mös amo yetla oqueniextejque cuntra tejua para otiechbitejque. Sötiepa otiechcalaquejque ijtec cörsel. Hua öxö ¿beles tiechcajcöhuasque sa ichtecajtzi? Majcamo ejqueu. Ma huölöcö yejua mismo para tiechquextisque. </div>
<div class='p'>
<span class="verse" id="AC16_38">38&#160;</span>Inu policías oquemelfito tlötlajtoönejme de noche inu. Pos inu tlötlajtoönejme omajcömejque cuöc oquematque que Pöblo hua Silas oyejyeya ciudadanos romanos. 
<span class="verse" id="AC16_39">39&#160;</span>Entunses uyajque hua oquentlajtlanejque Pöblo hua Silas ma quenperdonörucö lo que tli oquenchibelejque. Sa nima oquenquextejque de ipa cörsel. Oquentlötlajtejque ma quisacö de inu puieblo. 
<span class="verse" id="AC16_40">40&#160;</span>Entunses Pöblo hua Silas oquisque de ipa cörsel hua uyajque ca ichö de Lidia. Cuöc ye oquemejtaque hermanos hua oquentlajtulmacaque, entunses uyajque.  </div>
<div class='psalmlabel' id='AC17_0'> 17</div>
<div class='s'>Giente ochöchalönque pa puieblo de Tesalónica </div>
<div class='p'>
<span class="verse" id="AC17_1">1&#160;</span>Pöblo hua Silas opanuque pa puieblos de Anfípolis hua Apolonia. Sötiepa ajaseto pa puieblo de Tesalónica. Ompa oyeya sente teopanconetzi de joriojte. 
<span class="verse" id="AC17_2">2&#160;</span>Confurme inu costumbre tli quepeaya, Pöblo uya pa inu teopanconetzi. Por yeye semöna pa cara söbro tlajtlajtoöya ca yejua. Ocasec tietlajtultzi Deus 
<span class="verse" id="AC17_3">3&#160;</span>para oquemelfe que inu Cristo öque Deus otieixpejpenque oquepexque que quesufrirusque hua que mecoas hua que yulebihuas. Pöblo oquejto: </div>
<div class='p'>―Naja nemiechnunutza de Jesús. Bel yejuatzi Jesús iloac Cristo. </div>
<div class='p'>
<span class="verse" id="AC17_4">4&#160;</span>Entunses seque de yejua omoneltocaque hua mosietelejque ca Pöblo hua Silas. Ompa oyejyeya griegos tli tieteochihuaya Deus. Omoneltocaque meyactie de inu griegos nuyejque hua meyactie sohuame tli cache bejbeye momajtaya pa puieblo. Yejua nuyejque mosietelejque ca Pöblo hua Silas. 
<span class="verse" id="AC17_5">5&#160;</span>Pero inu joriojte tli amo moneltocaque ochöhuatque lalebes. Oquensentlölejque seque tlöca tli tlatzejque hua yulpetzoteque. Ca yejua ocajcojque giente hua chöchalönque pa puieblo. Otlatiemuto pa ichö de Jasón. Quentiemoöya Pöblo hua Silas. Oquenejque quenquextisquea para quenbicasquea pa junta. 
<span class="verse" id="AC17_6">6&#160;</span>Cuöc amo oquenniextejque ompa, oquenbicaque ca fuiersa Jasón hua ocseque hermanos. Oquenbicaque ca intlac tlötlajtoönejme de inu puieblo. Oquejtojque: </div>
<div class='p'>―Nöncate tlöca quenpasolojteneme giente ca nobeyo ipa noche tlöltecpactle. Hua öxö ye ohuölajque ca necö. 
<span class="verse" id="AC17_7">7&#160;</span>Nönca Jasón ye oquencalute pa ichö. Yejua quechihua cuntra inu leyes de torey César. Quejejtoa que onca ocsente rey que yaja Jesús. </div>
<div class='p'>
<span class="verse" id="AC17_8">8&#160;</span>Cuöc giente hua tlötlajtoönejme oquecajque inu, omotequepachojque. 
<span class="verse" id="AC17_9">9&#160;</span>Jasón hua inu ocseque creyentes oquenmacaque fiönsa de tomi hua ca inu oquencöjque ma yöcö. </div>
<div class='s'>Pöblo hua Silas ajaseto pa puieblo de Berea </div>
<div class='p'>
<span class="verse" id="AC17_10">10&#160;</span>Sa nima inu hermanos oquenchihualtejque Pöblo hua Silas ma quisacö inu yohuale para ca pan puieblo de Berea. Cuöc Pöblo hua Silas ajaseto pa Berea, uyajque miero pa teopanconetzi de joriojte. 
<span class="verse" id="AC17_11">11&#160;</span>Inu joriojte de Berea cache cuale giente oyejyeya que inu joriojte de Tesalónica. Oquecajque tietlajtultzi Deus ca meyac gönas. Mumustla oquetiemojque ipa teotlajtule para abier tlö oyeya ejqueu quiene Pöblo hua Silas oquemelfejque. 
<span class="verse" id="AC17_12">12&#160;</span>Hua ca inu meyactie joriojte omoneltocaque. Nuyejque entre inu griegos omoneltocaque meyactie sohuame tli bejbeye omomajtaya pa inu puieblo, hua omoneltocaque meyactie tlöca. 
<span class="verse" id="AC17_13">13&#160;</span>Pero cuöc inu joriojte de Tesalónica oquematque que Pöblo oyeya pa Berea hua quennunutztaya giente de tietlajtultzi Deus, entunses yejua uyajque pa Berea. Oquentlötlabielmectejque giente hua giente chöchalönque. 
<span class="verse" id="AC17_14">14&#160;</span>Cuöquenuju inu hermanos sa nima oquetitlanque Pöblo ma beya hasta itech lamör. Pero Silas hua Timoteo omocöjque pa Berea. 
<span class="verse" id="AC17_15">15&#160;</span>Inu tlöca tli uyajque ca Pöblo oquebicaque hasta pa puieblo de Atenas. Entunses yejua omocuejque ca Berea. Oquemelfejque Silas hua Timoteo lo que tli Pöblo oquejto, que ma Silas hua Timoteo ma yöcö sa nima para ipa asesque Pöblo pa Atenas. </div>
<div class='s'>Pöblo oquennunutztaya giente de Jesús pa puieblo de Atenas </div>
<div class='p'>
<span class="verse" id="AC17_16">16&#160;</span>Mientras que Pöblo quenchixtaya Silas hua Timoteo pa Atenas, omotlöocolte porque oquemejtac meyactie ixniehualojme pa inu puieblo. 
<span class="verse" id="AC17_17">17&#160;</span>Yaja ica pa inu teopanconetzi Pöblo tlajtlajtoöya ca joriojte hua ca giente tli tieteochihuaya Deus. Nuyejque mumustla tlajtlajtoöya ca giente tli quennömejque pa plösa. 
<span class="verse" id="AC17_18">18&#160;</span>Ompa oyejyeya seque tlöca tli questudiörojque libros de giente tli mocuitejque epicureos hua ocseque tli questudiörojque libros de giente tli mocuitejque estoicos. Seque oquejtojque: </div>
<div class='p'>―¿Tlininu tiechelfisneque nönca tlöcatl tli tönto tlajtlajtoa? </div>
<div class='p'>Ocseque oquejtojque: </div>
<div class='p'>―Niese que quechihua propaganda para ocseque deuste. </div>
<div class='p'>Ejqueu oquejtojque porque Pöblo oquennunutz de Jesús hua de Yulebelestle. 
<span class="verse" id="AC17_19">19&#160;</span>Entunses inu giente oquebicaque Pöblo ipa sente locör itucö Areópago cöne seme quepeaya juntas. Yejua oquetlajtlanejque Pöblo: </div>
<div class='p'>―¿Cuale tetiechelfis claramente tli quejtusneque ini yancuec tlamachtelestle tli tecualecac? 
<span class="verse" id="AC17_20">20&#160;</span>Pos tetiechelfea tlimach tli amo tecasojcömate hua tecneque tecmatesque tli quejtusneque noche ini. </div>
<div class='p'>
<span class="verse" id="AC17_21">21&#160;</span>Ejqueu oquejtojque porque noche giente de Atenas hua nuyejque noche giente tli amo de ompa oyeya pero ochajchöntejque ompa, amo quemimportöroa ocsente canajyetla tlöcamo sa queneque quejtusque hua quecaquesque noche tli yancuec. </div>
<div class='p'>
<span class="verse" id="AC17_22">22&#160;</span>Entunses Pöblo omoquetz intzölö yejua pa inu locör de Areópago. Oquejto: </div>
<div class='p'>―Señores de Atenas. Ca nobeyo nequejta que nemejua lalebes nenreligiosos nencate. 
<span class="verse" id="AC17_23">23&#160;</span>Naja netlachixtenemeya noche sösantle tli nencusöroa para nenquenteochihuasque noche nemodeushua. Onecniextito sente ajtöl cöne quejtoa ejqueyi: “Nönca ajtöl icaca para inu Deus tli amo tetieixomate”. Bieno, yejuatziju Deus öque nemejua nentieteochihua sin que amo nentieixomate, naja ahorita nemiechnunutzas. </div>
<div class='p'>
<span class="verse" id="AC17_24">24&#160;</span>’Yejuatziju Deus oquechejchijque tlöltecpactle hua elfecac ca tiehua noche sösantle tli quepejpea. Por inu tiehuöxcaju noche elfecac hua tlöltecpactle. Así es que yejuatzi amo nemoa ipa teopame noso ipa ocsente locör tli tejua tequenchejchihua ca tomö. 
<span class="verse" id="AC17_25">25&#160;</span>Nuyejque tejua tli tetlöca abele tli tecchihuasque para yejuatzi, pos yejuatzi amo tli quenesesitöruro. Cache cuale yejuatzi tiechnemitilo tonochtie. Tiechchihualtilo tijyutea hua tiechmacalo noche sösantle. </div>
<div class='p'>
<span class="verse" id="AC17_26">26&#160;</span>’Deus oquechijque sente tlöcatl. Itech inu tlöcatl Deus oquenchijque noche grupos de giente tli cate pa noche naciones, para ma nemecö ca nobeyo pa tlöltecpactle. Yejuatzi oquetzontejque tli tiempo nemesque inu grupos de tlöca hua quentlölejque inu grupos de tlöca ipa locör cöne yesque. 
<span class="verse" id="AC17_27">27&#160;</span>Oquechijque ejqueu para que giente ma tietiemucö yejuatzi ca inu esperanza de que cuale mopachusque tietlac hua ejqueu tieixomatesque yejuatzi. Pos de melöhuac Deus amo bejca iloac de cara sente de tejua. 
<span class="verse" id="AC17_28">28&#160;</span>Tejua teneme por yejuatzi hua tojulinea hua oncö tecate por yejuatzi. Pos seque poetas de nemejua oquejtojque: “Tejua tecate tetiepelhua Deus”. 
<span class="verse" id="AC17_29">29&#160;</span>Entunses tlö tejua tecate tetiepelhua Deus, majcamo tecpensörucö que Deus iloac quiename sente ixniehualo de canajyetla tli öque quechejchihua de oro noso de plöta noso de tietetu. Tlöca quechejchihua cualtzetzi noche inu ixniehualojme sa quiene ca yejua quenenebelea, pero amo ejqueu iloac Deus. 
<span class="verse" id="AC17_30">30&#160;</span>Ca ye niepa amo casojcömatque tlöca lo que tli oquechijque cuntra Deus. Por inu Deus oquechijque quiename tlö amo yetla tlajtlacoöne. Cache öxö Deus quennahuatilo tlöca ipa noche locör que ma moyulcuepacö de intlajtlacul. 
<span class="verse" id="AC17_31">31&#160;</span>Ejqueu Deus quenequihua ma toyulcuepacö porque quexelojque sente tunale para pa inu tunale ma quenjuscörucö noche giente de tlöltecpactle. Otieixpejpenque sente tlöcatl para que pa inun tunale inu tlöcatl quenjuscörusque giente san quiene ca conbenierebe. Pos Deus tieyulebitiluc inu tlöcatl de intzölö mimejque hua de inu maniera otiechejtetejque que tieixpejpenque para quechihuasque inu tequetl. </div>
<div class='p'>
<span class="verse" id="AC17_32">32&#160;</span>Cuöc inu griegos oquecajque que Jesús oyulebihuac de intzölö mimejque, seque omoburlörojque de inu. Ocseque oquejtojque: </div>
<div class='p'>―Cache cuale tejcaquesque pa ocsente tunale lo que tli taja tetiechnunutzteca. </div>
<div class='p'>
<span class="verse" id="AC17_33">33&#160;</span>Ejqueu noso Pöblo oquis de ipa inu junta. 
<span class="verse" id="AC17_34">34&#160;</span>Pero seque giente oquetocaque Pöblo hua omoneltocaque. Sente de yejua itucö Dionisio. Dionisio oyeya sente de yejua tli seme oyeya pa junta pa inu locör de Areópago. Nuyejque intzölö yejua oyeya sente sohuatl itucö Dámaris tli omoneltocac. Ocseque nuyejque omoneltocaque.  </div>
<div class='psalmlabel' id='AC18_0'> 18</div>
<div class='s'>Pöblo omocö pa puieblo de Corinto por sie xebetl huan tlajco </div>
<div class='p'>
<span class="verse" id="AC18_1">1&#160;</span>Sötiepa de inu, Pöblo oquis de Atenas hua uya hasta puieblo de Corinto. 
<span class="verse" id="AC18_2">2&#160;</span>Ompa oquenömec sente joreyo itucö Aquila. Inu tlöcatl oyeya de sente tlöle itucö Ponto. Aquila hua isohua Priscila quiemach ohualiejque de inu nación de Italia porque inu emperador Claudio otlanahuate que noche joriojte ma quisacö de Roma, inu capital de Italia. Hua öxö ompa pa Corinto Pöblo oquentlajpalo pa inchö. 
<span class="verse" id="AC18_3">3&#160;</span>Pöblo oquepex inu mismo tequetl tli yejua oquepexque. Por inu omocalute pa inchö hua ompa tequeteya. Pos yejua quechejchihuaya möntajcalte para quenamacasque. 
<span class="verse" id="AC18_4">4&#160;</span>Cara söbro Pöblo oyöya pa teopanconetzi. Ompa tlajtlajtoöya ca joriojte hua ca giente tli amo joriojte. Pöblo oquenec ma moneltocacö tieca Cristo. </div>
<div class='p'>
<span class="verse" id="AC18_5">5&#160;</span>Silas hua Timoteo ohualiejque de inu tlöle de Macedonia hua oaseto pa Corinto. Cuöquenuju Pöblo ye quennunutztaya giente de tietlajtultzi Deus mumustla. Oquemelfe joriojte que inu Cristo tli yejua quechixtaya ye ohualiloac. Oquemelfe claramente que Jesús iloac Cristo. Cristo quejtusneque Tlaixpejpentle de Deus. 
<span class="verse" id="AC18_6">6&#160;</span>Pero inu joriojte opiejque omoponierojque hua ochecuatlajtojque. Entunses Pöblo oquetzetzelo itlaquie quieme sieñas de que amo oqueselejque tietlajtultzi Deus. Oquemelfe: </div>
<div class='p'>―Nemejua nenixniempolebesque pero nenquepea tlajtlacule nemejua mismo porque amo nenqueneque nemoneltocasque. Naja amo necpea tlajtlacule porque ye onemiechnunutz de Jesucristo. Desde öxö para ca adelönte naja neyös ca giente tli amo joriojte para nequennunutzas de yejuatzi. </div>
<div class='p'>
<span class="verse" id="AC18_7">7&#160;</span>Pöblo oquis de inu teopanconetzi hua uya ca ichö de sente tlöcatl itucö Tito Justo. Inu tlöcatl tieteochihuaya Deus, hua chönteya itlac inu teopanconetzi. 
<span class="verse" id="AC18_8">8&#160;</span>Sente tlöcatl itucö Crispo oyeya tlayecönque de inu teopanconetzi. Omoneltocac tieca Tlöcatzintle ca noche isohua hua ipelhua. Nuyejque meyac giente de Corinto tli amo oyöya pa inu teopanconetzi oquecajque tietlajtultzi Deus. Omoneltocaque hua omocuötiequejque. 
<span class="verse" id="AC18_9">9&#160;</span>Sente yohuale Pöblo oquejtac quiename ipa cochtiemequelestle que Deus oquelfejque: </div>
<div class='p'>―Amo xomomajte. Xecsequiro tetlanunutzas. Amo xejquetza mocamac. 
<span class="verse" id="AC18_10">10&#160;</span>Naja temetzixutejteneme. Amo öque nejcöhuas ma metzase para metzcocus. Pos oc meyactie giente pa ini puieblo moneltocasque ca naja. </div>
<div class='p'>
<span class="verse" id="AC18_11">11&#160;</span>Pöblo omocö pa Corinto sie xebetl huan tlajco. Quenmachtiöya giente de tietlajtultzi Deus. 
<span class="verse" id="AC18_12">12&#160;</span>Pa inu tiempo Galión oyeya cubernadur de inu tlöle de Acaya. Entunses joriojte omajcojque cuntra Pöblo. Oquebicaque ca itlac cubernadur Galión. 
<span class="verse" id="AC18_13">13&#160;</span>Oquelfejque cubernadur: </div>
<div class='p'>―Ini nönca tlöcatl quenmachtejteneme giente ma tieteochihuacö Deus de sie maniera tli amo icaca confurme toley. </div>
<div class='p'>
<span class="verse" id="AC18_14">14&#160;</span>Pöblo tlajtlajtusquea pero Galión oquemelfe joriojte: </div>
<div class='p'>―Xequejtacö nenjoriojte. Amo xeniechpasolucö. Tlö nönca tlöcatl otlachtequene noso otlamectiöne noso canajyetla ejqueu, quienamo nemiechcaquesquea. 
<span class="verse" id="AC18_15">15&#160;</span>Pero amo ejqueu icaca. Nemejua nencualöne por lo que tli quemachtea nönca tlöcatl hua por asuntos de tlajtulme hua tucöyume hua por inu ley tli nenquepea. Xecarreglörucö nemejua mismos. Naja quieme necubernadur amo necneque necalaques ipa ini nöncate asuntos. </div>
<div class='p'>
<span class="verse" id="AC18_16">16&#160;</span>Yecuöquenu ca fuiersa oquenquexte inu joriojte ca queyöhuac. 
<span class="verse" id="AC18_17">17&#160;</span>Entunses innochtie ocaseque Sóstenes öque tlayecönque pa inu teopanconetzi. Oquebitejque miero ompa ixtla inu cubernadur. Pero niontle de inu amo oquetlöocolte inu cubernadur Galión. </div>
<div class='p'>
<span class="verse" id="AC18_18">18&#160;</span>Pöblo omocö pa Corinto meyac tiempo turavea. Sie tunale sötiepa oquennahuate hermanos que ye iya. Entunses Pöblo otlejcoc pa sente börco para iyös ca inu nación de Siria. Nuyejque Priscila hua Aquila uyajque ca Pöblo. Pa puieblo de Cencrea Pöblo omocuöpejpec hasta itzintech itzo quieme sieña de que oquepex sente compromiso ca Deus. 
<span class="verse" id="AC18_19">19&#160;</span>Cuöc ajaseto pa puieblo de Efeso, Pöblo oquencöjtie Priscila hua Aquila. Ocalac ipa inu teopanconetzi hua tlajtlajtoöya ca joriojte tli ompa mosentlöliöya. 
<span class="verse" id="AC18_20">20&#160;</span>Yejua oquetlalfejque Pöblo ma mocöhua cache meyac tiempo ca yejua pero amo oquenec. 
<span class="verse" id="AC18_21">21&#160;</span>Entunses Pöblo oquennahuate inu joriojte que ye iya. Oquejto: </div>
<div class='p'>―Mach Deus quenequesque nocuepas ocsajpa nemiechejtaqui. </div>
<div class='p'>Entunses Pöblo otlejcoc pa börco hua oquistie de Efeso. </div>
<div class='s'>Pöblo omocuec ca Antioquía hua oquis ca yexpa quieme misionero </div>
<div class='p'>
<span class="verse" id="AC18_22">22&#160;</span>Pöblo opanuc pa puieblo de Cesarea. Yecuöquenu uya ca Jerusalén. Oquentlajpaluto inu creyentes tli omosentlöliöya ompa. Sötiepa omocuec ca Antioquía. 
<span class="verse" id="AC18_23">23&#160;</span>Pöblo oyeya pa Antioquía quiesque tiempo. Yecuöquenu oquis ocsajpa. Oyöya primiero ipa tlöle de Galacia hua entunses ipa tlöle de Frigia. Cöne oyöya oquenyulchecöjtöya noche creyentes. </div>
<div class='s'>Apolos tlanunutztaya de Jesús ipa puieblo de Efeso </div>
<div class='p'>
<span class="verse" id="AC18_24">24&#160;</span>Sente joreyo itucö Apolos oaseto pa puieblo de Efeso. Oyeya de ciudad itucö Alejandría. Quepeaya maniera cuöcualtzi para tlanunutzas. Oquixomat tietlajtultzi Deus lalebes cuale. 
<span class="verse" id="AC18_25">25&#160;</span>Oqueyequixomat tieojfe Deus hua tlanunutzaya ca meyac gönas. Tlajtlajtoöya hua tlamachtiöya de Jesús perfectamente bien mös sa quemateya quiene ca öque mocuötiequis quieme Xohuö Bautista tlacuötiequiöya. 
<span class="verse" id="AC18_26">26&#160;</span>Apolos opie tlajtlajtoa ca meyac balur pa inu teopanconetzi. Cuöc Priscila hua Aquila oquecajque Apolos, omonunutzque ca yaja. Oquemachtejque ocseque sösantle de tieojfe Deus tli Apolos quepoloöya. 
<span class="verse" id="AC18_27">27&#160;</span>Cuöc Apolos oquenec iyös ca pa tlöle de Acaya, inu hermanos de Efeso oqueyulchecöjque ma beya. Oquentlajcuelfejque creyentes de Acaya ma queselicö Apolos ca meyac confiönsa. Inu creyentes Deus oquenchibelejque bieye favur porque yejuatzi quenpaliebejque ma moneltocacö. Cuöc Apolos oaseto pa tlöle de Acaya, oquenpaliebe inu creyentes lalebes meyac. 
<span class="verse" id="AC18_28">28&#160;</span>Oquenpaliebe meyac porque cuöc omosentlölejque oquemejtete quiene ca joriojte motlapolultiöya. Pos inu joriojte amo quepeaya tli quejtusque. Joriojte quepeaya esperanza que sie tunale Deus tiehualtitlanesque inu Cristo öque yejuatzi tieixpejpenque. Apolos ocasec tietlajtultzi Deus hua oquemejtetejque giente que yejuatzi Jesús iloac Cristo.  </div>
<div class='psalmlabel' id='AC19_0'> 19</div>
<div class='s'>Pöblo oaseto pa puieblo de Efeso </div>
<div class='p'>
<span class="verse" id="AC19_1">1&#160;</span>Mientras que Apolos oyeya pa Corinto, Pöblo ocasec ojtle tli oyöya ca tlacpac. Oaseto pa Efeso cöne oquennömec seque creyentes. 
<span class="verse" id="AC19_2">2&#160;</span>Oquentlajtlane: </div>
<div class='p'>―¿Onentieresibirojque Espíritu Sönto ipa nemoyulo cuöc nemoneltocaque? </div>
<div class='p'>Oquenönquelejque: </div>
<div class='p'>―Pos nimpor ayemo tejcaque tlö onca Espíritu Sönto. </div>
<div class='p'>
<span class="verse" id="AC19_3">3&#160;</span>Entunses Pöblo oquentlajtlane: </div>
<div class='p'>―¿Quiene ca nemocuötiequejque? </div>
<div class='p'>Oquenönquelejque: </div>
<div class='p'>―Otocuötiequejque quieme Xohuö Bautista otlacuötieque. </div>
<div class='p'>
<span class="verse" id="AC19_4">4&#160;</span>Pöblo oquemelfe: </div>
<div class='p'>―Xohuö tlacuötiequiöya quieme sieñas de que giente ye omoyulcuejque. Nuyejque Xohuö oquemelfe giente ma moneltocacö ca yejuatzi tli hualiloas sötiepa de Xohuö, es decir, ca yejuatzi Jesús. </div>
<div class='p'>
<span class="verse" id="AC19_5">5&#160;</span>Cuöc yejua oquecajque lo que tli Pöblo oquejto, omocuötiequejque tietucöyupantzinco Tlöcatzintle Jesús. 
<span class="verse" id="AC19_6">6&#160;</span>Cuöc Pöblo oquentlöle imöhua impa yejua, ocalacoac Espíritu Sönto ipa inyulo. Cuöquenuju yejua otlajtlajtojque ca ocsesen idiomas tli amo quemateya, hua otlayulepantejque de tietlajtultzi Deus. 
<span class="verse" id="AC19_7">7&#160;</span>Oyejyeya quieme majtlactle huan ume tlöca por noche. </div>
<div class='p'>
<span class="verse" id="AC19_8">8&#160;</span>Por yeye mietztle Pöblo oyöya pa inu teopanconetzi. Tlajtlajtoöya ca meyac balur. Seme quennunutztaya giente hua quemelfejtaya quiene ca Deus tlamandörurus, para ma moneltocacö ca yejuatzi. 
<span class="verse" id="AC19_9">9&#160;</span>Pero seque omoyultepitzojque hua amo oquenejque tlaneltocaque ca tietlajtultzi Deus. Imixtla noche giente ochecuatlajtojque cuntra tieojfe Deus. Entunses Pöblo omoxelo de yejua. Oquenbicac inu creyentes pa sente esfiela cöne nuyejque tlamachtiöya sente tlöcatl itucö Tiranno. Pöblo monunutztaya mumustla ca yejua pa inu esfiela. 
<span class="verse" id="AC19_10">10&#160;</span>Ejqueu oquechi por ume xebetl. Porieso noche giente tli oyejyeya pa inu tlöle de Asia oquecajque tietlajtultzi Deus. Noche joriojte hua noche giente tli amo joriojte oquecajque. 
<span class="verse" id="AC19_11">11&#160;</span>Deus oquemacaque Pöblo beletelestle para oquechi tietzöbeme bejbeye. 
<span class="verse" id="AC19_12">12&#160;</span>Tönto lalebes bieye tlachihuale quechihuaya Pöblo que hasta panitojme hua babierojte oquentlölejque giente itech icuierpo. Yecuöquenu oquenbicaque ca intlac cocoxcötzetzi. Hua ca inu opajteque inu cocoxcötzetzi de incocoleshua hua moxicoöneme oquisque de imijtecopa. </div>
<div class='p'>
<span class="verse" id="AC19_13">13&#160;</span>Ompa pa Efeso oyejyeya seque joriojte tli sa tiepa quequistenemeya. Yejua oquejtojque nele quepeaya beletelestle para quechihualtisque moxicoöneme ma quisacö de imijtecopa giente. Oquenejque cusörusque tietucöyutzi Tlöcatzintle Jesús para quenquextisque inu moxicoöneme de imijtecopa giente. Por inu cara sesen tlöcatl de yejua oquemelfe moxicoöneme: </div>
<div class='p'>―Pos Pöblo tlanunutza de Jesús. Hua öxö naja nemiechnahuatea tietucöyupantzinco sie yejuatzi Jesús, xequisacö. </div>
<div class='p'>
<span class="verse" id="AC19_14">14&#160;</span>Ejqueu oquechijque inu checumeme ipelhua de sente joreyo itucö Esceva. Esceva oyeya sente jefe de teopexcötzetzi. 
<span class="verse" id="AC19_15">15&#160;</span>Pero cuöc inu checumeme tlöca oquejtojque ejqueu, sente moxicoöne oquennönquele. Oquejto: </div>
<div class='p'>―Nequixomate Jesús hua necmate öquenu Pöblo. Pero nemejua, ¿öquenu nencate? </div>
<div class='p'>
<span class="verse" id="AC19_16">16&#160;</span>Hua ca inu, inu tlöcatl tli quepeaya inu moxicoöne ijtecopa omomerö impa inu tlöca. Oquemasec <a href='#FN7' epub:type='noteref' class='noteref'>*</a>innochtie ca meyac fuiersa. Oquencoco tönto hua tönto que hasta ochucholojque de ichö xipetzteque hua ca meyac heridas. 
<span class="verse" id="AC19_17">17&#160;</span>Noche joriojte pa Efeso hua noche tli amo joriojte oquematque de inu hua lalebes omomajtejque. Pos giente otiechamöjque Tlöcatzintle Jesús. 
<span class="verse" id="AC19_18">18&#160;</span>Nuyejque meyactie de tli ye omoneltocaque ajaseto ompa. Omoyulcuitejque hua oquejtojque ixmantete lo que tli antes oquechijque tli amo cuale. 
<span class="verse" id="AC19_19">19&#160;</span>Meyactie tli antes oquechihuaya sösantle chichyutl oquenhualecaque inömahua. Oquenxutlaltejque imixtla noche giente. Oquechijque cuienta para abier quiejquech obaliere noche inu ömame. Obaliere quieme cincuenta mil piesas de plöta. 
<span class="verse" id="AC19_20">20&#160;</span>Así es que Deus ocusörojque tietlajtultzi ca meyac beletelestle ca giente. Cache meyac giente hua cache meyac giente oquecajque tietlajtultzi. </div>
<div class='p'>
<span class="verse" id="AC19_21">21&#160;</span>Sötiepa de que omochi noche inu, Pöblo omocuajpetzo para oquentlajpaluto noche locör pa tlöle de Macedonia hua pa tlöle de Acaya. Oquenec quesequirus hasta Jerusalén. Oquejto: </div>
<div class='p'>―Cuöc ye ompa neyes quiesque tunalte pa Jerusalén, entunses necpea neyös nuyejque ca Roma. </div>
<div class='p'>
<span class="verse" id="AC19_22">22&#160;</span>Timoteo hua Erasto seme quepaliebiöya Pöblo. Yaja oquentitla inu unteme ma yöcö hasta pan tlöle de Macedonia. Mientras que uyajque yejua, Pöblo omocö turavea pa tlöle de Asia quiesque tunalte. </div>
<div class='s'>Ochöchalönque giente pa Efeso </div>
<div class='p'>
<span class="verse" id="AC19_23">23&#160;</span>Pa nieca tiempo lalebes ochöchalönque giente porque amo oquecualejtaque quecaquesque tli Pöblo oquejto de tieojfe Deus. 
<span class="verse" id="AC19_24">24&#160;</span>Sente tlöcatl itucö Demetrio oyeya platiero. Ca plöta quenchihuaya teopancucone tzequetzetzi de sente deus itucö Diana. Inu tlöca tli otequetque ca Demetrio oquentlönque cuale tomi. 
<span class="verse" id="AC19_25">25&#160;</span>Demetrio oquensentlöle noche inu tequetque hua ocseque tli oquechijque tequetl quiename inu. Oquemelfe: </div>
<div class='p'>―Señores, nemejua nenquemate que tejua lalebes cuale teneme por ini nönca tequetl tli tecpea. 
<span class="verse" id="AC19_26">26&#160;</span>Pero ye onenquejtaque inu Pöblo. Ye onenquecajque quiene ca yaja tlanunutzteneme. Quejtoa que inu ixniehualojme tli tlöca quechejchihua amo deuste cate. Por inu meyactie giente öxö quechihua cöso de yaja. Amo sa giente de Efeso tlöcamo nuyejque giente pa cöso noche tlöle de Asia. 
<span class="verse" id="AC19_27">27&#160;</span>Sie tiro amo cuale inu. Quepea riesco que ayecmo tecpeasque ini nönca tequetl. Hua amo sa inu, tlöcamo nuyejque giente ayecmo pa tlacheasque inu teopantle de Diana öque todeus bieyetzintle. Giente de noche tlöle de Asia hua tlöca ca nobeyo ahorita tieteochihua Diana. Pero quepea riesco que ayecmo tieteochihuasque. </div>
<div class='p'>
<span class="verse" id="AC19_28">28&#160;</span>Cuöc inu tlöca tli quechejchihuaya ixniehualojme oquecajque inu, lalebes ocualönque. Oquejtojque checöhuac: </div>
<div class='p'>―¡Bieyetzintle iloac tonöntzi Diana! ¡Yejuatzi iloac deus de tonochtie de Efeso! </div>
<div class='p'>
<span class="verse" id="AC19_29">29&#160;</span>Yecuöquenu giente ochöchalönque pa inu puieblo. Ompa oyejyeya Gayo hua Aristarco, öque oyejyeya de tlöle de Macedonia. Yejua yajtenemeya ca Pöblo. Inu giente oquemaseque Gayo hua Aristarco, hua oquenbicaque ca fuiersa ipa locör cöne quechihuaya juntas cuöc noche giente mosentlöliöya. 
<span class="verse" id="AC19_30">30&#160;</span>Pöblo oquenec calaquesquea ompa cöne ochöchalöntaya para tlajtlajtusquea ca inu giente, pero inu creyentes amo oquecöjque ma calaque. 
<span class="verse" id="AC19_31">31&#160;</span>Seque tlötlajtoönejme oyejyeya amigos de Pöblo. Yejua otlatitlanque para oquelfejque Pöblo nuyejque majcamo calaque ompau. 
<span class="verse" id="AC19_32">32&#160;</span>Ompa pa inu locör cöne tlamach yejyeya giente, seque oquejtojque una cosa hua ocseque oquejtojque ocsente porque inu giente sa chöchalöntequisque. Cöso innochtie amo oquematque tli ipampa omosentlölejque. 
<span class="verse" id="AC19_33">33&#160;</span>Entunses inu joriojte oquemöpiejque sente tlöcatl itucö Alejandro. Oquenejque ma yaja ma moquetzate imixtla giente. Seque giente oquelfejque tli ipampa omosentlölejque. Entunses Alejandro oquenchibele sieña ca imö ma sa yetacö. Oquenec tlajtlajtus para que giente majcamo cualönecö cuntra joriojte. 
<span class="verse" id="AC19_34">34&#160;</span>Cuöc inu giente oquejtaque que Alejandro oyeya joreyo, oquejtojque checöhuac quieme tlö sa sie tlöcatl: </div>
<div class='p'>―¡Bieyetzintle iloac tonöntzi Diana! ¡Yejuatzi iloac deus de tonochtie de Efeso! </div>
<div class='p'>Oquesequirojque otzajtzajtzeque quieme ume ura. </div>
<div class='p'>
<span class="verse" id="AC19_35">35&#160;</span>Entunses inu secretario de inu puieblo oquechibele giente ma sa yetacö. Oquejto: </div>
<div class='p'>―Señores de Efeso. Noche giente ca nobeyo quemate que tejua de Efeso tequixutea ini teopantle de Diana todeus bieyetzintle. Quemate que tejua tequixutea nuyejque inu ixniehualo de yejuatzi tli obetzeco de elfecac. 
<span class="verse" id="AC19_36">36&#160;</span>Pos abele öque quejtus que amo melöhuac. Sa xeyetacö noso. Amo xecchihuacö niontle quieme ini sin cachto nenqueyecpensörusque cuale. 
<span class="verse" id="AC19_37">37&#160;</span>Nöncate tlöca tli nenquenhualecaque necö nimpor amo otlachtejque pa teopantle de Diana nimpor amo checuatlajtojque cuntra Diana öque todeus. 
<span class="verse" id="AC19_38">38&#160;</span>Tlö Demetrio hua inu tlöca tli tequete ca yaja queneque moquejörusque cuntra canajyeca, pos oncate tlötlajtoönejme pa juscöro para inca motejtieyelfisque. 
<span class="verse" id="AC19_39">39&#160;</span>Tlö nenquepea canajyetla ocsente asunto cuale carreglörusque ipa sente junta. 
<span class="verse" id="AC19_40">40&#160;</span>Pos onca peligro de que ocseque giente motieyelfisque cuntra tejua ahorita. Quejtusque que tejua otajcojque cuntra cubierno hua por inu otechöchalönque öxö. Pos abele tequemelfisquea nion sente arasu tli ipampa otechöchalönque öxö tlö tiechtlajtlanisquea. </div>
<div class='p'>
<span class="verse" id="AC19_41">41&#160;</span>Cuöc inu secretario oquejto inu, oquemelfe giente ma moxiexelucö.  </div>
<div class='psalmlabel' id='AC20_0'> 20</div>
<div class='s'>Pöblo uya ca ipa tlöle de Macedonia hua ipa tlöle de Grecia </div>
<div class='p'>
<span class="verse" id="AC20_1">1&#160;</span>Cuöc giente de Efeso ayecmo ochöchalönque, Pöblo otlatitla ma mosentlölicö inu creyentes para oquentlajtulmacac. Entunses oquemelfe que ye iya. Oquis para Macedonia. 
<span class="verse" id="AC20_2">2&#160;</span>Pöblo oquentlajpalo noche creyentes ipa niecate puieblos cöne ca yaja oyöya. Oquenyulchecö lalebes meyac por lo que tli oquemelfe. Sötiepa oaseto pa tlöle de Grecia. 
<span class="verse" id="AC20_3">3&#160;</span>Ompa omocö yeye mietztle. Sötiepa tlejcosquea ipa sente börco para iyösquea ca inu nación de Siria. Yecuöquenu oquemat que joriojte queplaneöroöya quiene casesquea yaja. Entunses oquepensöro que cache cuale iyös ca ocsente ojtle. Por inu uya ocsajpa ca Macedonia. 
<span class="verse" id="AC20_4">4&#160;</span>Ocseque hermanos uyajque ca Pöblo hasta Asia. Sópater de puieblo de Berea uya. Sópater oyeya iconie de Piro. Aristarco hua Segundo de puieblo de Tesalónica uyajque. Gayo de Derbe uya. Timoteo uya. Nuyejque Tíquico hua Trófimo de Asia uyajque. 
<span class="verse" id="AC20_5">5&#160;</span>Ini nöncate hermanos uyajque adelönte. Otiechchixque pa puieblo de Troas. 
<span class="verse" id="AC20_6">6&#160;</span>Omochi inu yelfetl cuöc joriojte quecua pöntzi sin levadura. Sötiepa de inu yelfetl tejua otetlejcoque pa börco hua otequisque de puieblo de Filipos. Otiechcostöro möcuile tunale para impa otaseto tocnihua pa Troas. Ompa otechecumetejque. </div>
<div class='s'>Pöblo oquentlajpalo creyentes pa puieblo de Troas </div>
<div class='p'>
<span class="verse" id="AC20_7">7&#160;</span>Pa primiero tunale de semöna tonochtie tecreyentes otosentlölejque para otecchijque inu santa cena. Pöblo omonunutz ca tli ompa oyejyeya. Oquepex que quisas pa mustlateca. Por inu oquesequiro otlajtlajto hasta tlajco yohuac. 
<span class="verse" id="AC20_8">8&#160;</span>Tlamachyejyeya pa inu calejtec icpac cale. Oyejyeya meyactie lömparas tli xutlataya. 
<span class="verse" id="AC20_9">9&#160;</span>Sente peltuntle itucö Eutico yehuataya pa ventöna. Mientras que Pöblo cache hua cache tlajtlajtojtaya, entunses inu peltuntle cache cochesnequeya. Por fin ocochtac hua obetzeto desde ipa tercer piso. Seque ocönato icuierpo porque ye omec. 
<span class="verse" id="AC20_10">10&#160;</span>Entunses Pöblo otemuc. Omotlancuöquetz itlac icuierpo de inu peltuntle hua oquenöhuajtec. Entunses oquemelfe inu ocseque: </div>
<div class='p'>―Amo xomomajticö porque yulejteca. </div>
<div class='p'>
<span class="verse" id="AC20_11">11&#160;</span>Entunses Pöblo otlejcoc ocsajpa. Otlacua. Yecuöquenu oquesequiro omonunutz ca inu creyentes hasta otlanies. Yecuöquenu uya. 
<span class="verse" id="AC20_12">12&#160;</span>Inu creyentes oquebicaque inu peltuntle ye yulejtaya. Lalebes opajpöjque por inu. </div>
<div class='s'>Pöblo ca ocseque uyajque de puieblo de Troas hasta puieblo de Mileto </div>
<div class='p'>
<span class="verse" id="AC20_13">13&#160;</span>Tejua oteyajque adelönte. Otetlejcoque pa börco hasta puieblo de Asón para tecnömequesque Pöblo ompau. Ejqueu otecarreglörojque porque Pöblo oquenec yajtös ipa inu ojtle hasta ompa. 
<span class="verse" id="AC20_14">14&#160;</span>Cuöc otecnömejque Pöblo pa puieblo de Asón, yaja otlejcoc pa börco ca tejua. Oteyajque ca puieblo de Mitilene. 
<span class="verse" id="AC20_15">15&#160;</span>Entunses otequisque de Mitilene. Pa mustlateca otepanuque itlac sente tlöltojpole ijtec lamör que itucö Quío. Pa ocsente tunale otaseto pa inu tlöltojpole de Samos. Entunses otaseto pa mustlateca pa puieblo de Mileto. 
<span class="verse" id="AC20_16">16&#160;</span>Amo oteyajque hasta puieblo de Efeso porque Pöblo amo oquenec iyes pa tlöle de Asia meyac tiempo. Oquenec aseti sa nima pa Jerusalén tlö posible para ompa iyes para inu yelfetl de joriojte itucö Pentecostés. </div>
<div class='s'>Pöblo oquennunutz biebentzetzi de puieblo de Efeso </div>
<div class='p'>
<span class="verse" id="AC20_17">17&#160;</span>Cuöc Pöblo oyeya pa puieblo de Mileto, otlatitla ma huölöcö inu biebentzetzi tli quentlachiliöya inu creyentes de Efeso. 
<span class="verse" id="AC20_18">18&#160;</span>Cuöc ajaseto inu biebentzetzi itlac Pöblo, oquemelfe: </div>
<div class='p'>―Nemejua nenquemate quiene ca noportörojtebitz desde inu primiero tunale cuöc cachto onehuöla necö pa Asia. 
<span class="verse" id="AC20_19">19&#160;</span>Nenquemate que noche tiempo que oneyeya nemotzölö netietequepanoöya Tlöcatzintle. Onopichaque hua onequenchuquele giente, hua onecsufriro meyac por lo que tli oniechchibelejque joriojte. 
<span class="verse" id="AC20_20">20&#160;</span>Nenquemate que amo onoquetz de nemiechnunutz noche sösantle tlin cuale para bien de nemejua. Onemiechmachte cuöc nemosentlölejque. Nuyejque onemiechmachte chöntle por chöntle. 
<span class="verse" id="AC20_21">21&#160;</span>Onequemelfiöya joriojte hua giente tli amo joriojte ma moyulcuepacö ca Deus hua ma moneltocacö tieca toTlöcatzintle Jesús. 
<span class="verse" id="AC20_22">22&#160;</span>Hua öxö neya ca Jerusalén porque Espíritu Sönto niechchihualtilo ma nebeya. Amo necmate tli niechpasörus ompau. 
<span class="verse" id="AC20_23">23&#160;</span>Solamiente necmate que puieblo por puieblo cöne nepanutebitz Espíritu Sönto niechelfilutebitz que giente niechtzajtzacuasque pa cörsel hua necsufrirojtas meyac tietunie tiecoco. 
<span class="verse" id="AC20_24">24&#160;</span>Pero amo niechimportöroa tlö niechquextelisque nonemeles. Lo que tli niechimportöroa es que ma nectlame noteque. Ma nejcumpliro noche lo que tli Tlöcatzintle Jesús oniechmacaque ma necchihua. Es decir, ma netlamelöjcöpoa inu cuale tlamachestelestle de quiene Deus tiechmacalo tiefavur. </div>
<div class='p'>
<span class="verse" id="AC20_25">25&#160;</span>’Naja onemiechnunutztenemeya de quiene ca Deus tlamandöruro. Öxö necaca seguro que nionöque de nemejua ayecmo quiema niechejtas ocsajpa. 
<span class="verse" id="AC20_26">26&#160;</span>Porieso necneque nemiechelfis ahorita que amo necpea niontle tlajtlacule tlö canajyeca amo momöquextis. 
<span class="verse" id="AC20_27">27&#160;</span>Pos ca noche noyulo naja onemiechnunutz noche lo que tli Deus tiechtlajtulmacalo. Amo yetla polebe para nemiechelfis. 
<span class="verse" id="AC20_28">28&#160;</span>Xomotlachilicö noso hua xequemixuticö noche tocnihua quiename sente calnielojpexque quemixutea icalnielojua. Espíritu Sönto ye onemiechtlölejque para nenyesque nenobispos para xequentlachilicö. Hua quiename sente calnielojpexque quentlamaca icalnielojua, ejqueu xequenpaliebicö tli cate creyentes ca Deus, tli yejuatzi oquencujque <a href='#FN8' epub:type='noteref' class='noteref'>*</a>ca tieyesojtzi. 
<span class="verse" id="AC20_29">29&#160;</span>Necmate que cuöc ayecmo oncö neca, huölösque tlöca petzoteque nemotzölö, quiename coyume tli quencuasemana calnielojte. 
<span class="verse" id="AC20_30">30&#160;</span>Entre nemejua mismos majcoquesque seque tli nemiechmachtisque tli amo melöhuac para que seque creyentes ma quentocacö yejua. 
<span class="verse" id="AC20_31">31&#160;</span>Xecpeacö cueröro, noso. Xequelnömequecö que por yeye xebetl naja ipa hua ipa yohualen tunale onemiechmachtiöya nemonochtie hasta que onechucaya por nemejua. </div>
<div class='p'>
<span class="verse" id="AC20_32">32&#160;</span>’Hua öxö, ma Deus nemiechixuticö hua ma seme xeyetacö ca yejuatzi. Tietlajtultzi nemiechelfea de tiebieye favur tli tiechmacalo, hua nemiechtlajtulmacatiehua que ma xecchihuacö confurme lo que tli quejtoa tietlajtultzi Deus. Tlö ejqueu nenquechihuasque entunses Deus cuale nemiechchihualtisque nenyesque nenyulchecöjque. Nuyejque cuale nemiechmacasque locör ca noche giente tli yejuatzi oquechijque ma yecö yecteque. 
<span class="verse" id="AC20_33">33&#160;</span>Ayec nequeliebe naja itomi de nionöque nimpor itzotzomajua. 
<span class="verse" id="AC20_34">34&#160;</span>Nemejua mismos nenquemate que onetequet ca nomöhua para onecpex lo que tli otiechpolo naja hua tli yajtenemeya ca naja. 
<span class="verse" id="AC20_35">35&#160;</span>Seme nemiechejtetejtebitz sente ejiemplo, para nenquematesque que ejqueu moneque ma öque tequete hua ma quenpaliebe tli quenchibelea fölta. Xequelnömequecö lo que tli oquejtojque Tlöcatzintle Jesús: “Cache cuale icnupel öque quetiemaca que öque cöna”. </div>
<div class='p'>
<span class="verse" id="AC20_36">36&#160;</span>Cuöc Pöblo ye oquejto inu, omotlancuöquetz hua omotlajtlötlajte ca noche inu biebentzetzi de Efeso. 
<span class="verse" id="AC20_37">37&#160;</span>Noche inu biebentzetzi lalebes ochucaque. Oquenöhuajtejque Pöblo hua oquepetzojque. 
<span class="verse" id="AC20_38">38&#160;</span>Omotequepachojque tönto porque Pöblo oquejto que yejua ayecmo quiema quejtasque yaja. Entunses yejua uyajque ca yaja hasta cöne oyeya börco.  </div>
<div class='psalmlabel' id='AC21_0'> 21</div>
<div class='s'>Pöblo uya ca Jerusalén </div>
<div class='p'>
<span class="verse" id="AC21_1">1&#160;</span>Cuöc otequencöjtiejque tocnihua, otetlejcoque pa börco. Oteyajque deriecho ca inu tlöltojpole ijtec lamör que itucö Cos. Pa mustlateca oteyajque ca pa tlöltojpole itucö Rodas hua sötiepa oteyajque ca ocsie löro hasta pa sente puieblo itucö Pátara. 
<span class="verse" id="AC21_2">2&#160;</span>Ompa pa Pátara otecniextejque sente börco tli oyöya ca pan tlöle de Fenicia. Otetlejcoque ipa inu börco hua oteyajque. 
<span class="verse" id="AC21_3">3&#160;</span>Otequejtaque inu tlöltojpole pa lamör itucö Chipre pero sa otepanuque ca möyecömpa de Chipre. Oteyajque hasta otaseto pa Siria. Ompa otecalajque pa puieblo de Tiro porque inu börco oquepex que moquetzas ompau para quecöjtiehuas icörga. 
<span class="verse" id="AC21_4">4&#160;</span>Otecnömejque inu creyentes ompau. Otechecumejtejque ca yejua. Inu creyentes oquelfejque Pöblo majcamo beya ca Jerusalén. Ejqueu Espíritu Sönto oquemelfejque ma quelficö Pöblo. 
<span class="verse" id="AC21_5">5&#160;</span>Cuöc ye otechecumejtejque ca yejua, otequisque. Noche inu creyentes ca tiehua insosohuöhua hua inpelhua uyajque ca tejua hasta ca calquisyo de inu puieblo. Ompa ototlancuöquetzque ca itienco lamör hua ototlajtlötlajtejque. 
<span class="verse" id="AC21_6">6&#160;</span>Entunses otodespedirojque. Tejua otetlejcoque pa börco hua yejua omocuejque ca inchajchö. </div>
<div class='p'>
<span class="verse" id="AC21_7">7&#160;</span>Oteyajque de puieblo de Tiro hasta puieblo de Tolemaida. Otequentlajpalojque tocnihua ompau. Otocöjque ca yejua sie tunale. 
<span class="verse" id="AC21_8">8&#160;</span>Pa mustlateca otequisque. Otaseto pa puieblo de Cesarea. Ompa oteyajque ca ichö de Felipe, öque oyeya sente de inu checume tlöca tli quentlacualtejque hermanos pa Jerusalén. Nuyejque Felipe seme quennunutzaya giente de inu cuale tlamachestelestle. Tejua otocöjque pa ichö yaja. 
<span class="verse" id="AC21_9">9&#160;</span>Felipe oquempeaya nöbe ichpuchhua tli ayemo omonömecteya. Yejua tlayulepantiöya de tietlajtultzi Deus. 
<span class="verse" id="AC21_10">10&#160;</span>Oteyejyeya ompa quiesque tunalte. Yecuöquenu sente tlayulepante itucö Agabo ohualie de estado de Judea. 
<span class="verse" id="AC21_11">11&#160;</span>Cuöc otiechejtato, ocasec icinturón de Pöblo hua omojolpe pa icxehua hua pa imöhua. Oquejto: </div>
<div class='p'>―Ejqueu quejtulo Espíritu Sönto, que pa Jerusalén inu joriojte quejilpisque öque ihuöxca nönca cinturón. Yecuöquenu inu joriojte quetiemöctisque yaja ca giente tli amo joriojte. </div>
<div class='p'>
<span class="verse" id="AC21_12">12&#160;</span>Cuöc tejua hua tocnihua de Cesarea otejcajque inu, otectlötlajtejque Pöblo majcamo beya ca Jerusalén. 
<span class="verse" id="AC21_13">13&#160;</span>Entunses Pöblo onöhuat: </div>
<div class='p'>―¿Tlica nenchuca hua nenniechmaca tequepachule ipa noyulo, para majcamo nebeya? Pos naja necaca listo amo sa para ma niechejilpicö tlöcamo hasta para nemeques pa Jerusalén por tiepampa Tlöcatzintle Jesús. </div>
<div class='p'>
<span class="verse" id="AC21_14">14&#160;</span>Así es que abele otectzacuilejque para majcamo beya ca Jerusalén. Entunses ayecmo tli otequejtojque. Solamiente otequejtojque: </div>
<div class='p'>―Ma mochihua tietlanequelestzi Deus. </div>
<div class='p'>
<span class="verse" id="AC21_15">15&#160;</span>Sötiepa de quiesque tunalte otopreparörojque hua oteyajque ca Jerusalén. 
<span class="verse" id="AC21_16">16&#160;</span>Seque creyentes de Cesarea uyajque ca tejua. Sente tlöcatl itucö Mnasón oyeya de Chipre hua oyeya creyente por meyac tiempo. Tocnihua de Cesarea otiechbicaque pa ichö de Mnasón. Ompa otocalutejque. </div>
<div class='s'>Joriojte ocaseque Pöblo pa teopantle bieye pa Jerusalén </div>
<div class='p'>
<span class="verse" id="AC21_17">17&#160;</span>Ompa pa Jerusalén tocnihua otiechselejque ca meyac pöquelestle. 
<span class="verse" id="AC21_18">18&#160;</span>Pa mustlateca Pöblo uya ca tejua para otectlajpaluto Jacobo. Ompa oyejyeya nuyejque noche biebentzetzi tli quentlachiliöya inu creyentes. 
<span class="verse" id="AC21_19">19&#160;</span>Pöblo oquentlajpalo. Oquenpubele noche lo que tli Deus oquepaliebejque para oquechi intzölö giente tli amo joriojte. 
<span class="verse" id="AC21_20">20&#160;</span>Cuöc oquecajque noche inu, otieyectieniejque Deus. Entunses oquelfejque Pöblo: </div>
<div class='p'>―Bieno, hermano. Pero ye tecmate que oncate miles de joriojte tli ye omoneltocaque ca Jesucristo. Pos innochtie quecsijiroa ma noche giente ma quechihuacö tli quejtoa inu ley de Moisés. 
<span class="verse" id="AC21_21">21&#160;</span>Yejua oquecajque que taja de ocsie modo tequenmachtejteneme noche joriojte tli chajchönte pa ocseque naciones. Nele tequenmachtea que majcamo quechihuacö cöso de lo que tli oquemandöro Moisés. Yejua quejejtoa que tequemelfea joriojte nele majcamo quennacayutequecö inpejpelhua nimpor majcamo quechihuacö confurme ocseque costumbres de toreligión. 
<span class="verse" id="AC21_22">22&#160;</span>¿Tli pasörebes noso? Icaca seguro que inu joriojte quecaquesque que ye otehuöla. 
<span class="verse" id="AC21_23">23&#160;</span>Xecchihua noso ini nönca tli temetzelfisque. Oncate nöbe tlöca totzölö tli quepejpea quecumplirusque sente compromiso ca Deus. 
<span class="verse" id="AC21_24">24&#160;</span>Xequenbica inu nöbeme ca taja. Xecchihua nuyejque ca yejua confurme costumbre de joriojte para tomochepöhuas hua teyes cuale ca Deus. Xectlaxtlöhua noche göstos para que yejua cuale mocuajcuöpejpesque hasta itzintech intzo. De inu maniera noche joriojte momacasque cuienta que amo melöhuac lo que tli oquecajque de taja, tlöcamo quematesque que taja nuyejque tejcumpliroa cuale ca inu ley de Moisés. 
<span class="verse" id="AC21_25">25&#160;</span>Ye otequemejcuelfe giente tli mös amo joriojte ye omoneltocaque. Otequemelfejque lo que tli otiechparesiero bien para yejua, que majcamo öque quecua lo que tli giente oquetlölejque quieme bentle para ixniehualojme. Majcamo öque <a href='#FN9' epub:type='noteref' class='noteref'>*</a>quecua yestle. Majcamo öque quecua nacatl de sente yulcötl tli oquechpötzmec. Majcamo öque mopöcte ca sente sohuatl noso sente tlöcatl que amo yaja icompaniero. </div>
<div class='p'>
<span class="verse" id="AC21_26">26&#160;</span>Pa mustlateca Pöblo oquenbicac inu nöbe tlöca ca yaja. Pöblo nuyejque ca tiehua yejua oquechi confurme costumbres de joriojte para mochepöhuas hua iyes cuale ca Deus. Yecuöquenu Pöblo ocalac pa teopantle bieye. Otlanahuate pa tlin tunale mocumplirus lo que tli oquechijque confurme inu costumbres. Es decir, otlanahuate tlin tunale oquepexque yejua para quenmejmectisque yulcöme quieme bentle para Deus. </div>
<div class='p'>
<span class="verse" id="AC21_27">27&#160;</span>Cuöc ye miero tlamesquiöya inu checume tunale, seque joriojte de tlöle de Asia oquejtaque Pöblo pa teopantle bieye. Pos oquentlötlabielmectejque noche giente tli ompa oyejyeya. Ocaseque Pöblo. 
<span class="verse" id="AC21_28">28&#160;</span>Oquejtojque checöhuac: </div>
<div class='p'>―¡Señores de tonación Israel! ¡Xetiechpaliebicö! Ini nönca tlöcatl yajteneme pa ocseque naciones. Quenmachtejteneme noche giente tlimach cuntra tonación hua cuntra toley hua cuntra ini nönca teopantle. Hua amo sa inu, tlöcamo ahorita oquencalaque seque giente griegos pa ini teopantle hua ca inu ye oquepetzotele tieteupantzi Deus. </div>
<div class='p'>
<span class="verse" id="AC21_29">29&#160;</span>Oquejtojque ejqueu porque oquepensörojque que Pöblo oquebicac sente griego itucö Trófimo pa inu teopantle bieye mös amo melöhuac. Trófimo oyeya de puieblo de Efeso hua inu joriojte antes oquejtaque Pöblo ca Trófimo pa cayajunte de Jerusalén. </div>
<div class='p'>
<span class="verse" id="AC21_30">30&#160;</span>Noche giente de Jerusalén ochöchalönque hua meyactie giente omosentlölejtequisque. Entunses ocaseque Pöblo. Oquetlölochpöntajque ca queyöhuac de inu teopantle bieye, hua sa nima oquentzajtzajque pobieltajte de inu teopantle. 
<span class="verse" id="AC21_31">31&#160;</span>Oquetratörojque quemectisquea Pöblo pero seque giente oquelfito inu coroniel de inu trupa de soltörojte. Oquelfejque nele noche giente de Jerusalén chöchalöntaya. 
<span class="verse" id="AC21_32">32&#160;</span>Entunses inu coroniel oquemöntie seque soltörojte hua seque capetönte. Oaseto sa nima cöne giente chöchalöntaya. Cuöc giente oquejtaque inu coroniel ca isoltörojua, ayecmo oquebitejque Pöblo. 
<span class="verse" id="AC21_33">33&#160;</span>Entunses inu coroniel omopacho. Ocasec Pöblo para quebicas prieso. Oquemelfe isoltörojua ma quejilpicö ca unte carienajte. Sötiepa inu coroniel otlajtla nele öquenu Pöblo hua tlininu oquechi. 
<span class="verse" id="AC21_34">34&#160;</span>Seque giente oquejtojque sente cosa hua ocseque giente ocsente. Porieso inu coroniel abele tli oquecac por tönto chöchalönelestle tli oquechijque giente. Entunses otlatitla ma quebicacö Pöblo pa cuartel. 
<span class="verse" id="AC21_35">35&#160;</span>Cuöc ajaseto pa inu escalón de cuartel inu soltörojte oquenöpalojtajque Pöblo porque lalebes checöhuac ocualönque giente ca yaja. 
<span class="verse" id="AC21_36">36&#160;</span>Pos noche giente tli quentocatöya oquejtojtöya checöhuac: </div>
<div class='p'>―¡Xecmecticö! </div>
<div class='s'>Pöblo omodefendiero imixtla giente </div>
<div class='p'>
<span class="verse" id="AC21_37">37&#160;</span>Cuöc soltörojte quecalaquejtaya Pöblo pa inu cuartel, Pöblo oquelfe inu coroniel: </div>
<div class='p'>―¿Cuale temetzmolfelis canajyetla? </div>
<div class='p'>Inu coroniel oquenönquele: </div>
<div class='p'>―¿Tecmate taja tetlajtlajtus ca idioma griego? 
<span class="verse" id="AC21_38">38&#160;</span>Entunses ¿taja amo tecaca inu tlöcatl de Egipto tli antes omajcoc cuntra cubierno hua oquenbicac inu cuatro mil mequestierojte pa inu locör cöne nionöque chönte? </div>
<div class='p'>
<span class="verse" id="AC21_39">39&#160;</span>Entunses Pöblo oquelfe: </div>
<div class='p'>―Naja amo. Naja nejoreyo. Onetlöcat pa puieblo de Tarso pa tlöle de Cilicia. Necaca neciudadano de inu puieblo tli bieye momajteca. Xeniechmocöbele, por favur, ma nonunutza ca giente. </div>
<div class='p'>
<span class="verse" id="AC21_40">40&#160;</span>Inu coroniel oquecö Pöblo ma quennunutza giente. Entunses omoquetz ipa inu escalón de cuartel. Oquechi sieña ca imö ma sa yetacö inu giente. Cuöc otlacactajque, oquennunutz ca hebreo. Oquejto:  </div>
<div class='psalmlabel' id='AC22_0'> 22</div>
<div class='p'>
<span class="verse" id="AC22_1">1&#160;</span>―Señores tli nennocnihua hua nentötajme de Israel. Xejcaquecö lo que tli nemiechelfis öxö que necpea locör para nodefendierus. </div>
<div class='p'>
<span class="verse" id="AC22_2">2&#160;</span>Cuöc inu joriojte oquecajque que Pöblo otlajtlajto ca hebreo cache otlacactajque. Pöblo oquemelfe: </div>
<div class='p'>
<span class="verse" id="AC22_3">3&#160;</span>―Naja necaca nejoreyo. Onetlöcat pa puieblo de Tarso de tlöle de Cilicia. Cache onobepö necö pa Jerusalén. Onetlaestudiöro ca profesor Gamaliel. Así es que onectzeco exactamente lo que tli quejtoa inu ley de totötajua. Lalebes oneyeya nechöhuatu para netietequepanoöya Deus, iguöl quiename nemejua nemonochtie nencate öxö. 
<span class="verse" id="AC22_4">4&#160;</span>Naja antes nequentepotztocatenemeya joriojte tli quetocaya inu ojtle de Jesús hua hasta necnequeya ma mejmequecö. Onequenbicac tlöca hua sohuame quieme priesoste. Onequencalaque pa cörsel. 
<span class="verse" id="AC22_5">5&#160;</span>Tlajtojcöteopexque hua inu grupo de biebentzetzi de joriojte cuale quejtusque quiene oniechmacaque cörtas para ca tocnihua joriojte ompa pa puieblo de Damasco. Oneya ompa para nequentiemuto inu creyentes. Nequenhualecasquea quieme priesoste necö ca Jerusalén para ma quencastecörucö. </div>
<div class='s'>Pöblo oquenpubele joriojte quiene ca omoyulcuec </div>
<div class='p'>
<span class="verse" id="AC22_6">6&#160;</span>’Oneyöya pa ojtle. Ayecmo bejca oneyeya de Damasco. Quieme ca pan tlajca oyeya cuöc omochi ejqueyi: que sa de repiente otlaniextejtequis nopa sente tlaniextle checöhuac de elfecac. 
<span class="verse" id="AC22_7">7&#160;</span>Onombetzeto pan tlöle. Cuöquenuju onejcac öquenu oniechelfe: “Saulo, Saulo, ¿tlica teniechtepotztocateneme?” 
<span class="verse" id="AC22_8">8&#160;</span>Entunses onetlajtla: “¿Öquenu tejuatzi?” Oniechelfejque: “Naja neJesús de puieblo de Nazaret. Taja miero teniechtepotztocateneme naja”. 
<span class="verse" id="AC22_9">9&#160;</span>Pos inu tlöca tli oyejyeya ca naja oquejtaque inu tlaniextle. Cache yejua amo oquecajque inu tosquetl tli oniechnutz. 
<span class="verse" id="AC22_10">10&#160;</span>Entunses onequejto: “¿Tli noso necchihuas, Tlöcatzintle?” Hua Tlöcatzintle oniechelfejque: “Xemiehua hua xebeya ca Damasco. Ompa metzelfisque noche tli moneque tecchihuas”. 
<span class="verse" id="AC22_11">11&#160;</span>Inu tlaniextelestle hua tlöbile checöhuac oniechixcocoxcötele. Por inu nocompanierojua oniechaseque ca nomö hua oniechbicaque pa inu puieblo de Damasco. </div>
<div class='p'>
<span class="verse" id="AC22_12">12&#160;</span>’Ompa oyeya sente tlöcatl itucö Ananías. Seme quecumpliroöya lo que tli quejtoa inu ley de Moisés. Noche inu joriojte tli chajchönte ompa queyectieniehuaya Ananías. 
<span class="verse" id="AC22_13">13&#160;</span>Yaja oniechejtato. Cuöc aseto, oniechelfe: “Nocni Saulo, xecpea motlacheales ocsajpa”. Sa nima onecasec notlacheales. Onequejtac Ananías. 
<span class="verse" id="AC22_14">14&#160;</span>Entunses Ananías oniechelfe: “Deus öque totötajua tieteochijque ye ometzixpejpenque desde ca ye niepa. Ometzixpejpenque para que tetieyejtas öque lalebes yulmelactec hua para tejcaques tietosque. Hua öxö ye tetieyejtac hua tetietiencac. 
<span class="verse" id="AC22_15">15&#160;</span>Deus ometzixpejpenque porque taja quieme testigo tetlanunutzas de yejuatzi Jesús. Pos noche giente tequenpubelis de noche tli otequejtac hua otejcac. 
<span class="verse" id="AC22_16">16&#160;</span>Hua öxö, ¿tli para cache teccheas? Sa nima xomocuötieque. Xetietlajtlane tietucöyupantzinco ma metzyulchepöhuacö de motlajtlacul”. </div>
<div class='s'>Pöblo oquenpuebele joriojte quiene ca Deus oquetitlanque ma beya ca giente tli amo joriojte </div>
<div class='p'>
<span class="verse" id="AC22_17">17&#160;</span>’Cuöc onocuec ca necö pa Jerusalén, oneya pa teopantle bieye. Hua omochi que mientras onetlajtlötlajtiöya, quiename cana onemimec, 
<span class="verse" id="AC22_18">18&#160;</span>hua onetieyejtac yejuatzi. Oniechelfejque: “Xemöpröro. Xequistiehua de Jerusalén porque giente amo metzchibelisque cöso de lo que tli tequejtus de naja”. 
<span class="verse" id="AC22_19">19&#160;</span>Entunses onetieyelfe: “Tlöcatzintle, yejua mismos quemate que oneyöya pa teopanconetzi para nequenbicaya ipa cörsel quiejquech moneltocaya ca tejuatzi, hua onequenbitequeya. 
<span class="verse" id="AC22_20">20&#160;</span>Cuöc giente quemectejque Esteban, naja ompa neijcataya. Esteban tlanunutztaya de tejuatzi, cache naja oneyeya de acuierdo ca giente ma quemecticö. Naja miero onequixute intzotzomajua de inu giente tli oquemectejque Esteban”. 
<span class="verse" id="AC22_21">21&#160;</span>Hua yejuatzi oniechelfejque: “Xebeya porque naja temetztitlanes bejca ca giente tli amo joriojte”. </div>
<div class='s'>Pöblo oyeya prieso de inu coroniel </div>
<div class='p'>
<span class="verse" id="AC22_22">22&#160;</span>Inu joriojte oquetiencajque Pöblo hasta oquejto inu. Yecuöquenu otzajtzajtzeque. Oquejtojque: </div>
<div class='p'>―¡Ma meque nönca tlöcatl! ¡Amo conbenierebe ma yaja neme! </div>
<div class='p'>
<span class="verse" id="AC22_23">23&#160;</span>Yejua oquesequirojque otzajtzajtzeque. Oquentzojtzomunque hua oquenquextejque intzotzomajua hua oquesemanque tlölcuiechtle pa yejyecatl porque ocuajcualönque. 
<span class="verse" id="AC22_24">24&#160;</span>Porieso inu coroniel otlanahuate ma quecalaquicö Pöblo pa cuartel. Otlanahuate ma quebejbitequecö para ma tlajtlajto. Oquenec quemates tli ipampa giente tzajtzajtzetaya tönto cuntra yaja. 
<span class="verse" id="AC22_25">25&#160;</span>Entunses oquejilpejque Pöblo para quebitequesquea. Yecuöquenu Pöblo oquelfe inu capetö tli ompa oyeya. Oquejto: </div>
<div class='p'>―¿Beles nenquepea deriecho nenniechbitequesque naja? Pos naja necaca neciudadano romano, hua amo nenniechcuntenörojque de niontle. </div>
<div class='p'>
<span class="verse" id="AC22_26">26&#160;</span>Cuöc inu capetö oquecac inu, uya oquemachestito coroniel. Oquelfe: </div>
<div class='p'>―Xomopile meyac cueröro por lo que tli tomochibelis porque ini tlöcatl icaca ciudadano romano. </div>
<div class='p'>
<span class="verse" id="AC22_27">27&#160;</span>Entunses inu coroniel oquejtato Pöblo. Oquetlajtlane: </div>
<div class='p'>―¿De melöhuac taja tecaca teciudadano romano? </div>
<div class='p'>Pöblo onöhuat: </div>
<div class='p'>―De melöhuac. </div>
<div class='p'>
<span class="verse" id="AC22_28">28&#160;</span>Entunses inu coroniel oquelfe Pöblo: </div>
<div class='p'>―Para naja oniechcostöro meyac tomi para onochejchi neciudadano romano. </div>
<div class='p'>Pöblo oquejto: </div>
<div class='p'>―Pero naja amo. Naja ejqueu onetlöcat neciudadano romano. </div>
<div class='p'>
<span class="verse" id="AC22_29">29&#160;</span>Entunses inu tlöca tli quebejbitequesquiöya Pöblo sa nima oquecöjtiejque. Nuyejque inu coroniel mismo omajcömec cuöc oquemat que Pöblo oyeya ciudadano romano. Omajcömec tönto porque yaja ye oquejilpe. </div>
<div class='s'>Pöblo oyeya pa junta de joriojte </div>
<div class='p'>
<span class="verse" id="AC22_30">30&#160;</span>Inu coroniel oquenec quemates exactamente de tli omotejtieyelfiöya inu joriojte cuntra Pöblo. Pa mustlateca inu coroniel oquenquextele Pöblo inu carienajte. Nuyejque otlatitla ma mosentlölicö jefes de teopexcötzetzi hua noche biebentzetzi pa junta. Entunses oquebicac Pöblo pa junta hua oquequetz imixtla innochtie.  </div>
<div class='psalmlabel' id='AC23_0'> 23</div>
<div class='p'>
<span class="verse" id="AC23_1">1&#160;</span>Pöblo quemetztaya noche tli oyejyeya pa inu junta. Oquemelfe: </div>
<div class='p'>―Señores, hasta öxö necaca tieixtlantzinco Deus, hua noyulo amo niechtieyelfea de niontle. </div>
<div class='p'>
<span class="verse" id="AC23_2">2&#160;</span>Entunses inu tlajtojcöteopexque Ananías oquennahuate tli oyejyeya itlac Pöblo ma quecamatetlatzcuepunicö. 
<span class="verse" id="AC23_3">3&#160;</span>Pöblo oquelfe: </div>
<div class='p'>―Deus metztlatzcuepunelisque taja. Pos taja teca quiename sente tepöntle tli yequistöc, tli niese checöhuac hua cuale pero amo melöhuac. Necö teniechpea para teniechjuscörus confurme inu ley de totötajua. Entunses ¿tlica tetlanahuate ma niechcamatetlatzcuepunicö cuntra inu ley? </div>
<div class='p'>
<span class="verse" id="AC23_4">4&#160;</span>Inu biebentzetzi de joriojte tli itlac Pöblo oyejyeya oquelfejque Pöblo: </div>
<div class='p'>―¿Ejqueu techecuatlajtoa ca tlajtojcöteopexque de Deus? </div>
<div class='p'>
<span class="verse" id="AC23_5">5&#160;</span>Oquejto Pöblo: </div>
<div class='p'>―Señores, amo onecmat tlö iloac tlajtojcöteopexque. Tlö onecmatene amo onequejtoöne ejqueu, porque tlajcuelulpanca: “Amo techecuatlajtus cuntra sente tlayecönque de mopuieblo”. </div>
<div class='p'>
<span class="verse" id="AC23_6">6&#160;</span>Entunses Pöblo omomacac cuienta que seque tlöca pa inu junta oyejyeya de inu grupo de joriojte itucö saduceos hua ocseque oyejyeya de inu grupo itucö fariseos. Por inu, Pöblo oquejto checöhuac: </div>
<div class='p'>―Señores, naja necaca nefariseo hua notötajua ijiloaya fariseos. Öxö nenniechmopilea necö para nenniechmojuscörfisque sampor que naja necpea confiönsa de que mimejque yulebesque ocsajpa. </div>
<div class='p'>
<span class="verse" id="AC23_7">7&#160;</span>Cuöc Pöblo oquejto ejqueu, inu fariseos hua saduceos opiejque mixcomacataya entre yejua mismo. Yecuöquenu inu joriojte oyejyeya de unte pensamientos. 
<span class="verse" id="AC23_8">8&#160;</span>Pos saduceos quejejtoa que mimejque amo yulebesque hua que amo onca öngeles nimpor amo onca espíritu noso ölmajtle. Pero fariseos quejejtoa que mimejque yulebesque hua que onca öngeles hua onca espíritu noso ölmajtle. 
<span class="verse" id="AC23_9">9&#160;</span>Innochtie otzajtzajtzeque. Inu tlamachtiöneme de teotlajtule tli oyejyeya ompa oyejyeya fariseos. Seque de yejua omoquetzque ihua Pöblo. Oquejtojque: </div>
<div class='p'>―Amo tecniextea niontle tli amo cuale ca ini nönca tlöcatl. Pos beles sente espíritu noso sente öngel oquenunutz, hua tlöjcu ¿tli cuale tequejtusque? </div>
<div class='p'>
<span class="verse" id="AC23_10">10&#160;</span>Cuöc ochöchalönque cache hua cache, inu coroniel omomajte que tal vez quecocusquea Pöblo lalebes. Por inu otlatitla ma huölöcö soltörojte para quequextisque Pöblo de ipa inu junta hua quebicasque ocsajpa pa cuartel. </div>
<div class='p'>
<span class="verse" id="AC23_11">11&#160;</span>Pa mustlateca Tlöcatzintle oneniextiluc ca Pöblo ca yohuale. Oquelfejque: </div>
<div class='p'>―Xepajpöque, pos ejqueu quieme otetlanunutz de naja necö pa Jerusalén, ejqueu nuyejque tecpea que tetlajtlajtus de naja pan ciudad de Roma. </div>
<div class='s'>Joriojte quetiemojque maniera para quemectisquea Pöblo </div>
<div class='p'>
<span class="verse" id="AC23_12">12&#160;</span>Pa mustlateca seque joriojte omotlölejque de acuierdo para quemectisquea Pöblo. Oquejtojque: </div>
<div class='p'>―Ma teyecö temaldecidos tlö amo tecchihuasque ejqueyi: que amo tetlacuösque nimpor amo tötlisque hasta senamo tecmectisque Pöblo. </div>
<div class='p'>
<span class="verse" id="AC23_13">13&#160;</span>Cache de cuarenta tlöca oquejtojque ejqueu. 
<span class="verse" id="AC23_14">14&#160;</span>Entunses uyajque ca intlac tlajtojcöteopexque hua ca intlac biebentzetzi de joriojte. Oquejtojque: </div>
<div class='p'>―Tejua tequejtoa hua amo tetlacuösque nimpor amo tötlisque hasta senamo tecmectisque Pöblo, hua tlö amo ejqueu tecchihua, ma teyecö temaldecidos. 
<span class="verse" id="AC23_15">15&#160;</span>Öxö nemejuantzetzi hua ocseque biebentzetzi de inu junta xomotlajtlanelicö ca coroniel ma quehualeca Pöblo nemixtla pa junta mustla. Xomolfelicö que nemejuantzetzi nemonequitea nemomachetisque cache cuale de yaja. Entunses tejua teyesque telistos para tecmectisque inu Pöblo antes que aseti pa junta. </div>
<div class='p'>
<span class="verse" id="AC23_16">16&#160;</span>Pero iconie de icni sohuatl de Pöblo oquemat de lo que tli joriojte oquejtojque quechibelisquea itlötzi. Oquemachestito Pöblo ipa cuartel. 
<span class="verse" id="AC23_17">17&#160;</span>Entunses Pöblo oquenutz sente de inu capetönte. Oquelfe: </div>
<div class='p'>―Por favur, xecbica ini nönca pelalactle ca coroniel porque quepea ölgo para quelfis coroniel. </div>
<div class='p'>
<span class="verse" id="AC23_18">18&#160;</span>Inu capetö oquebicac ca coroniel. Oquelfe: </div>
<div class='p'>―Inu prieso Pöblo oniechnutz hua oniechtlajtlanele ma nejcualeca ini nönca peltzintle. Nele quepea ölgo tli metzmolfelis. </div>
<div class='p'>
<span class="verse" id="AC23_19">19&#160;</span>Inu coroniel ocasec inu pelalactle ca imö. Oquebicac ca sie löro. Oquetlajtlane: </div>
<div class='p'>―¿Tli tecneque teniechelfis? </div>
<div class='p'>
<span class="verse" id="AC23_20">20&#160;</span>Entunses inu pelalactle oquelfe: </div>
<div class='p'>―Inu joriojte ye omotlölejque de acuierdo para metzmotlajtlanelisque nele que mustla tetiemobiquelis notlötzi Pöblo pa junta de yejua. Metzmolfelisque nele queneque quematesque cache cuale de notlötzi. 
<span class="verse" id="AC23_21">21&#160;</span>Pero amo xomoneltocatzino. Pos cache de cuarenta tlöca mojyönasque itienco ojtle para tiecheasque notlötzi ma panoa. Yejua ye oquejtojque que ma yecö maldecidos tlö tlajtlacua noso ajötle antes de que tiemectisque notlötzi. Hua öxö yejua sa quechixtecate que tejuatzi xequenmonönquelele. </div>
<div class='p'>
<span class="verse" id="AC23_22">22&#160;</span>Entunses inu coroniel oquecö inu pelalactle ma beya. Oquenahuate: </div>
<div class='p'>―Amo öque xequelfe de que oteniechmachestico de ini nönca asunto. </div>
<div class='s'>Inu coroniel oquetitla Pöblo ma beya ca cubernadur itucö Félix </div>
<div class='p'>
<span class="verse" id="AC23_23">23&#160;</span>Entunses inu coroniel oquennutz unte de inu capetönte. Oquemelfe: </div>
<div class='p'>―Xequemixpejpenacö ume sientos soltörojte tli sa de icxepa hua setenta soltörojte de caböyo hua ume sientos soltörojte ca lönsajte. Ma yöcö innochtie ca Cesarea quieme ca pa checnöbe ura öxö ca yohuale. </div>
<div class='p'>
<span class="verse" id="AC23_24">24&#160;</span>Nuyejque oquenmandöro ma quebicacö tli ipa tlejcos Pöblo, hua ma quebicacö Pöblo ca cuale hasta itlac cubernadur Félix. 
<span class="verse" id="AC23_25">25&#160;</span>Hua inu coroniel oquejcuelo sente cörta. Oquejcuelo ejqueyi: </div>
<div class='p'>
<span class="verse" id="AC23_26">26&#160;</span>“Naja neClaudio Lisias. Temetzmotlajpalfea tejuatzi tecubernadur Félix por medio de nönca cörta. 
<span class="verse" id="AC23_27">27&#160;</span>Joriojte necö ocaseque nönca Pöblo quieme prieso hua ye oquemectisquiöya. Cuöc naja onecmat que Pöblo icaca ciudadano romano, onecalac ca nosoltörojua intzölö joriojte hua otejquextejque Pöblo de inmötla. 
<span class="verse" id="AC23_28">28&#160;</span>Sötiepa onecnec necmates de tli motejtieyelfiöya cuntra yaja. Por inu onecbicac pa inu junta de joriojte. 
<span class="verse" id="AC23_29">29&#160;</span>Onequejtac que joriojte ocualönque cuntra Pöblo por asuntos de inley. Pero amo quepeaya niontle arasu para quemectisque nimpor para quecalaquesque ipa cörsel. 
<span class="verse" id="AC23_30">30&#160;</span>Sötiepa onecmat que inu joriojte quetiemoöya sente maniera para quemectisque ini nönca tlöcatl Pöblo. Por inu sa nima nectitlanteca ca tejuatzi. Nuyejque onequennahuatejteca tli motejtieyelfea cuntra Pöblo ma quetratörucö ca tejuatzi noche asuntos tli quepejpea cuntra yaja”. </div>
<div class='p'>
<span class="verse" id="AC23_31">31&#160;</span>Entunses inu soltörojte ocaseque Pöblo hua oquebicaque ca yohuale hasta puieblo itucö Antípatris. Ejqueu oquennahuate inu coroniel ma quechihuacö. 
<span class="verse" id="AC23_32">32&#160;</span>Pa mustlateca oquisque de Antípatris inu soltörojte tli sa de icxepa. Omocuejque ca cuartel pa Jerusalén. Inu soltörojte de caböyo oquesequirojque pa ojtle ca Pöblo. 
<span class="verse" id="AC23_33">33&#160;</span>Cuöc ajaseto pa Cesarea oquemacaque cubernadur inu cörta. Nuyejque oquetiemöctejque Pöblo ca inu cubernadur. 
<span class="verse" id="AC23_34">34&#160;</span>Cuöc inu cubernadur ye oquetlajtulte inu cörta, otlajtla de cöne oyeya Pöblo. Cuöc oquemat que Pöblo oyeya de Cilicia, 
<span class="verse" id="AC23_35">35&#160;</span>oquelfe Pöblo: </div>
<div class='p'>―Temetzcaques cuöc huölösque inu tlöca tli motejtieyelfisque cuntra taja. </div>
<div class='p'>Entunses oquennahuate isoltörojua ma quetlölicö Pöblo pa palösio tli oquechi inu rey Herodes hua ma quetlölicö guardia para quixutisque.  </div>
<div class='psalmlabel' id='AC24_0'> 24</div>
<div class='s'>Pöblo omodefendiero ixtla cubernadur Félix </div>
<div class='p'>
<span class="verse" id="AC24_1">1&#160;</span>Opanuc möcuile tunale. Cuöquenuju inu tlajtojcöteopexque Ananías oaseto pa Cesarea ca tiehua seque biebentzetzi de joriojte de Jerusalén hua ca sente licensiödo itucö Tértulo. Noche inu tlöca oquepubelejque cubernadur cuntra Pöblo. 
<span class="verse" id="AC24_2">2&#160;</span>Cuöc oquehualecaque Pöblo, Tértulo opie metejtieyelfea cuntra Pöblo. Tértulo oquelfe Félix: </div>
<div class='p'>―Por tejuatzi, señor cubernadur, seme tecpea paz pa tonación. Öxö pa tonación onca lalebes meyac mejoramiento ca nobeyo. Tecpea noche inu por tejuatzi. 
<span class="verse" id="AC24_3">3&#160;</span>Pos lo que tli tomochibelejteca ca nobeyo tejua tecresibiroa noche inu ca tlasojcömachelelestle, señor cubernadur Félix. 
<span class="verse" id="AC24_4">4&#160;</span>Hua öxö para amo temetzmoquextelisque meyac tiempo, xetiechmochibelele sente bieye favur. Xomopile paciencia ca tejua hua xetiechmocaquite. 
<span class="verse" id="AC24_5">5&#160;</span>La cosa es que ini nönca tlöcatl lalebes papasol. Ca pa noche ocseque naciones motojtopiejteneme intzölö joriojte ca ocsente tlamachtelestle. Icaca cabeza de sente grupo itucö nazarenos. 
<span class="verse" id="AC24_6">6&#160;</span>Ini nönca tlöcatl ye quepetzotelisquea inu teopantle bieye pa Jerusalén cuöc otecaseque. <a href='#FN10' epub:type='noteref' class='noteref'>*</a> 
<span class="verse" id="AC24_8">8&#160;</span>Hua öxö tejuatzi mismo cuale tomotlajtlanelis ini nönca tlöcatl hua tomomachitis tlö melöhuac noche lo que tli totejtieyelfea cuntra yaja. </div>
<div class='p'>
<span class="verse" id="AC24_9">9&#160;</span>Joriojte tli oyejyeya ompa ixtla cubernadur oquejtojque nuyejque que noche lo que tli oquejto Tértulo icaca melöhuac. 
<span class="verse" id="AC24_10">10&#160;</span>Entunses inu cubernadur oquechibele Pöblo sieña ca imö ma tlajtlajto. Pöblo oquejto: </div>
<div class='p'>―Necpea gusto nodefendierus mixtlantzinco tejuatzi porque necmate que tejuatzi tomobetzteca tecubernadur de ini nönca nación por meyac xebetl. 
<span class="verse" id="AC24_11">11&#160;</span>Quiemach quepea doce días que naja onaseto pa Jerusalén para netieteochihuato Deus. Tejuatzi mismo cuale tomoniextelis tlö melöhuac. 
<span class="verse" id="AC24_12">12&#160;</span>Amo nixcomacataya ca nionöque nimpor amo nequentlötlabielmectiöya giente pa teopantle bieye, nimpor pa teopancucone nimpor pa cayajunte. 
<span class="verse" id="AC24_13">13&#160;</span>Ini nöncate abele queprobörusque niontle de lo que tli motejtieyelfea cuntra naja. 
<span class="verse" id="AC24_14">14&#160;</span>Temetzmolfelis ixmantete que netietequepanoa Deus öque notötajua tietequepanojque. Ini nöncate tiechcuitea grupo de nazarenos porque tejua tectoca ini tieojfetzi Deus yancuec. Noneltoca ca noche lo que tli tlajcuelulpanca pa inu ömatl de ley hua inu ömame tli oquejcuelojque tlayulepantejque. 
<span class="verse" id="AC24_15">15&#160;</span>Iguöl que ini nöncate naja necpea confiönsa ca Deus de que mimejque yulebesque ocsajpa. Yulebesque mimejque tli cualteque oyejyeya quieme nuyejque yulebesque tli amo cualteque oyejyeya. 
<span class="verse" id="AC24_16">16&#160;</span>Por inu confiönsa tli necpea ca Deus, seme nocuajpetzoa para necpeas noyulo chepöhuac que amo niechtieyelfea de niontle sösantle. Pos amo onecchi niontle amo cuale encuntra de giente, nimpor amo onecchi niontle encuntra de Deus. </div>
<div class='p'>
<span class="verse" id="AC24_17">17&#160;</span>’Quiesque xebetl neyajtenemeya pa ocseque naciones. Sötiepa onocuec ca nonación para necxiexelo limosnas noso inu tomi tli omonecheco. 
<span class="verse" id="AC24_18">18&#160;</span>Pa teopantle bieye onecchi confurme costumbres de joriojte para ma nochepöhua para neyes necualtec ca Deus. Ejqueu necchihuaya cuöc seque joriojte de tlöle de Asia oniechnömejque pa inu teopantle. Amo oyejyeya giente ca naja nimpor amo onequentlötlabielmectejque giente. 
<span class="verse" id="AC24_19">19&#160;</span>Öxö lo que tli moneque es que tlö inu joriojte de tlöle de Asia quepejpea canajyetla cuntra naja ma huölöcö necö hua ma motejtieyelficö cuntra naja. 
<span class="verse" id="AC24_20">20&#160;</span>Tlö abele ejqueu entunses ini nöncate ma quejtucö tlö oqueniextejque canajyetla tli amo cuale ca naja cuöc oneyeya pa junta ca yejua hua ca ocseque joriojte. 
<span class="verse" id="AC24_21">21&#160;</span>Amo machea tlö motejtieyelfea cuntra naja porque onetzajtzec ejqueyi pa inu junta. Onequejto: “Öxö nenniechmopilea necö para nenniechmojuscörfisque sampor naja necpensöroa que mimejque yulebesque ocsajpa”. </div>
<div class='p'>
<span class="verse" id="AC24_22">22&#160;</span>Cuöc Félix oquecac inu, oquenec quetratörus inu asunto pa ocsente tunale. Pos ye oquemat ölgo de inu creyentes tli quetocaya tieojfe de Jesús. Oquejto: </div>
<div class='p'>―Cuöc inu coroniel Lisias huölös, entunses necneque nectratörus ini nönca asunto ocsajpa ca nemejua. </div>
<div class='p'>
<span class="verse" id="AC24_23">23&#160;</span>Entunses Félix oquenahuate inu capetö ma quixute Pöblo turavea. Oquenahuate majcamo quetzajtzacua Pöblo pa cörsel nimpor majcamo quelpe, hua ma quencöhua iamigos de Pöblo ma quetlajpalucö hua ma quemacacö tli quechibeliöya fölta. </div>
<div class='p'>
<span class="verse" id="AC24_24">24&#160;</span>Cuöc ye opanuc quiesque tunalte oaseto Félix ocsajpa pa Cesarea. Oquehualecac isohua itucö Drusila, öque oyeya joreyo. Félix otlatitla ma quehualecacö Pöblo para que Pöblo quenunutzas Félix de quiene ca öque moneltoca tieca Cristo Jesús. 
<span class="verse" id="AC24_25">25&#160;</span>Pöblo oquelfe Félix que onca nesesidad para tlöca ma yecö yulmelacteque quieme Deus iloac yulmelactec. Oquelfe que Deus quenequihua que tlöca ma modominörucö para majcamo quechihuacö tli amo cuale. Oquelfe nuyejque que sie tunale Deus quenjuscörusque noche giente. Cuöc oquecac noche inu, Félix omajcömec lalebes. Oquelfe Pöblo: </div>
<div class='p'>―Xebeya ahorita. Cuöc necpea tiempo temetznutzas ocsajpa. </div>
<div class='p'>
<span class="verse" id="AC24_26">26&#160;</span>Nuyejque Félix oquepensöro que tal vez Pöblo quemacasquea tomi para que Félix ma quecöhua iyös. Por inu Félix oquenutz Pöblo meyacpa para tlajtlajtus ca yaja. 
<span class="verse" id="AC24_27">27&#160;</span>Ejqueu oquechi Félix por ume xebetl. Pa inu tiempo ayecmo oyeya de cubernadur, tlöcamo Porcio Festo ocalac itequepa. Félix oquenectaya ma yecö inu joriojte amigos de yaja. Por inu oquecöjtie Pöblo turavea prieso.  </div>
<div class='psalmlabel' id='AC25_0'> 25</div>
<div class='s'>Pöblo omodefendiero ixtla Festo </div>
<div class='p'>
<span class="verse" id="AC25_1">1&#160;</span>Entunses Festo oaseto pa Cesarea para calaques quieme cubernadur. Sa nima pa yeye tunale Festo oquis de Cesarea para Jerusalén. 
<span class="verse" id="AC25_2">2&#160;</span>Inu jefes de teopexcötzetzi hua joriojte tli cache bejbeye omomajtaya pa Jerusalén oquepubelejque Festo de Pöblo. 
<span class="verse" id="AC25_3">3&#160;</span>Oquetlötlajtejque Festo para ma quenchibele sente favur, que ma cualtitlane Pöblo ca Jerusalén. Yejua oquepensörojque que tlö Pöblo huölösquea, entunses yejua cuale quecheasque Pöblo pa ojtle para quemectisque. 
<span class="verse" id="AC25_4">4&#160;</span>Festo oquennönquele que Pöblo oyeya prieso pa puieblo de Cesarea. Oquejto que sötiepa de quiesquete tunalte yaja mismo iyös ompa nuyejque. 
<span class="verse" id="AC25_5">5&#160;</span>Oquemelfe: </div>
<div class='p'>―Así es que ma yöcö seque tlöca tli cache bejbeye momajtecate nemotzölö. Ma yöcö ca naja hasta Cesarea. Tlö Pöblo oquechi canajyetla tli amo cuale, entunses yejua cuale motejtieyelfisque cuntra yaja. </div>
<div class='p'>
<span class="verse" id="AC25_6">6&#160;</span>Festo omocö pa Jerusalén sa checuieye noso majtlactle tunalte. Entunses omocuec ca Cesarea. Pa mustlateca omotlölito pa isiya de cubernadur pa junta. Otlatitla ma quehualecacö Pöblo. 
<span class="verse" id="AC25_7">7&#160;</span>Cuöc Pöblo ocalac, inu joriojte tli ohualiejque de Jerusalén omopachojque. Ca tlimach omotejtieyelfejque cuntra Pöblo. Oquejtojque que oquechi meyac sösantle san petzotec. Sin embargo, abele oqueprobörojque niontle. 
<span class="verse" id="AC25_8">8&#160;</span>Entunses Pöblo omodefendiero. Oquejto: </div>
<div class='p'>―Naja amo tli necchihua nimpor cuntra inu ley de joriojte nimpor cuntra inu teopantle de Jerusalén, nimpor cuntra inu emperador César. </div>
<div class='p'>
<span class="verse" id="AC25_9">9&#160;</span>Festo oquenec que inu joriojte ma yecö amigos de yaja. Por inu oquelfe Pöblo: </div>
<div class='p'>―¿Tecneque teyös ca Jerusalén para que naja temetzjuscörus ompa de noche ini sösantle tli motejtieyelfea cuntra taja? </div>
<div class='p'>
<span class="verse" id="AC25_10">10&#160;</span>Pöblo onöhuat: </div>
<div class='p'>―Necaca mixtientlantzinco pa junta de cubierno romano. Conbenierebe necö ma xeniechmojuscörfe. Tejuatzi mismo tomomachitea que amo tli necchihua cuntra joriojte. 
<span class="verse" id="AC25_11">11&#160;</span>Tlö onecchi canajyetla tli amo cuale hua por inu moneque ma nemeque pos amo nequejtus que amo. Pero tlö amo melöhuac lo que tli quejejtoa cuntra naja entunses amo öque quepea deriecho para niechtiemöctis ca yejua. Naja necneque ma niechjuscörucö inu emperador César, rey de giente romano. </div>
<div class='p'>
<span class="verse" id="AC25_12">12&#160;</span>Cuöquenuju Festo omonunutz ca seque tlötlajtoönejme. Sötiepa oquelfe Pöblo: </div>
<div class='p'>―Tecneque ma metzjuscörucö César. Pos tieixtla César teyös. </div>
<div class='s'>Rey Agripa oquenec quecaques tli quejtus Pöblo </div>
<div class='p'>
<span class="verse" id="AC25_13">13&#160;</span>Cuöc ye opanuc seque tunalte rey Agripa hua icni Berenice uyajque pa puieblo de Cesarea para oquetlajpaluto Festo. 
<span class="verse" id="AC25_14">14&#160;</span>Ompa oyejyeya meyactie tunalte. Festo oquepubele rey Agripa de Pöblo. Oquelfe: </div>
<div class='p'>―Onca sente tlöcatl tli Félix oquecöjtie prieso ca naja cuöc onecalac de necubernadur. 
<span class="verse" id="AC25_15">15&#160;</span>Cuöc oneyeya pa Jerusalén inu jefes de teopexcötzetzi hua biebentzetzi de joriojte oniechpubelejque de ini nönca tlöcatl, öque itucö Pöblo. Oniechtlajtlanejque ma necjuscöro. 
<span class="verse" id="AC25_16">16&#160;</span>Naja onequennönquele que sente tlajtoöne romano amo quepea deriecho para quetiemöctis sente tlöcatl ca ienemigos sampor yaja queneque. Onca nesesidad que tlö giente quepea canajyetla cuntra sente tlöcatl ma quepea inu tlöcatl locör para modefendierus cuntra yejua imixtla tlötlajtoönejme hua ma quejto quiene oyeya inu asunto. 
<span class="verse" id="AC25_17">17&#160;</span>Por inu, cuöc inu joriojte ohualiejque necö amo onecpolo tiempo tlöcamo sa nima pa mustlateca onotlöle pa nosiya de cubernadur. Onetlatitla ma quehualicacö Pöblo. 
<span class="verse" id="AC25_18">18&#160;</span>Pero la cosa es que inu joriojte tli motejtieyelfejque amo oquejtojque niontle sösantle san petzoteque cuntra yaja tli onecpensöro que quejtusquiöya. 
<span class="verse" id="AC25_19">19&#160;</span>Solamiente omotejtieyelfejque tlimach de inreligión hua de sente tlöcatl Jesús tli omec. Pöblo quejtoa que inu Jesús yulejteca. 
<span class="verse" id="AC25_20">20&#160;</span>Naja amo onecmat tli necchihuas ca sente asunto quieme ini nönca. Por inu onectlajtlane Pöblo tlö oquenec iyös ca Jerusalén para necjuscörus ompa de noche sösantle ca tli motejtieyelfea cuntra yaja. 
<span class="verse" id="AC25_21">21&#160;</span>Entunses yaja oquejto que queneque que inu emperador ma quejuscöro. Por inu onecpex Pöblo quieme prieso turavea hasta que nectitlanes ca emperador César. </div>
<div class='p'>
<span class="verse" id="AC25_22">22&#160;</span>Entunses inu rey Agripa oquelfe Festo: </div>
<div class='p'>―Naja nuyejque necneque nejcaques ini nönca tlöcatl tlininu quejtoa. </div>
<div class='p'>Festo onöhuat: </div>
<div class='p'>―Sa nima mustla tejcaques. </div>
<div class='p'>
<span class="verse" id="AC25_23">23&#160;</span>Pa mustlateca rey Agripa hua Berenice omöquejque intzotzomajua pateyojque de rey. Agripa hua Berenice ca tiehua seque intlatequepanojua ajaseto ompa itlac Festo. Ocalajque pa sente bieye cale cöne oyejyeya meyac coronielte ca tiehua ocseque tlöca tli cache bejbeye momajtaya pa inu puieblo. Festo otlatitla ma quehualecacö Pöblo. 
<span class="verse" id="AC25_24">24&#160;</span>Entunses Festo oquejto: </div>
<div class='p'>―Tejuatzi, rey Agripa, xomocaquite, hua nemonochtie tli necö nencate ca tejua. Necö nemopilea ini nönca tlöcatl Pöblo. Meyactie joriojte niechpubelea meyac sösantle cuntra yaja. Amo sa necö pa Cesarea tlöcamo pa Jerusalén nuyejque cuöc onebeya ompa, niechelfea que conbenierebe ma ayecmo neme ini Pöblo. 
<span class="verse" id="AC25_25">25&#160;</span>Pero la cosa es que niechparesieroa que amo yetla oquechi para quemeresierus mequelestle. Pöblo mismo oniechtlajtlane ma quejuscörucö inu emperador César. Pos ye onectzontec nectitlanes ca César. 
<span class="verse" id="AC25_26">26&#160;</span>Pero siendo que amo necpea tli netietlajcuelfis norey, onecualecac nönca tlöcatl nemixtlantzinco hua especialmente mixtlantzinco tejuatzi rey Agripa. Cuale tomotlajtlanelis nönca prieso tlininu oquechi para ma necpea tli netietlajcuelfis torey César. 
<span class="verse" id="AC25_27">27&#160;</span>Pos niechparesieroa ölgo netunto tlö naja nectitlanes nönca prieso ca César cuöc abele netieyelfis de tli motejtieyelfea joriojte cuntra yaja.  </div>
<div class='psalmlabel' id='AC26_0'> 26</div>
<div class='s'>Pöblo omodefendiero ixtla rey Agripa </div>
<div class='p'>
<span class="verse" id="AC26_1">1&#160;</span>Entunses Agripa oquelfe Pöblo: </div>
<div class='p'>―Tecpea permiso tetlajtlajtus por taja mismo. </div>
<div class='p'>Entunses Pöblo opie tlajtlajtoa ejqueyi: </div>
<div class='p'>
<span class="verse" id="AC26_2">2&#160;</span>―Nepajpöque porque teniechmomaquelea locör para netlajtlajtus mixtlantzinco tejuatzi, rey Agripa. Teniechmomaquelea locör öxö para nodefendierus de noche lo que tli joriojte oquejtojque cuntra naja. 
<span class="verse" id="AC26_3">3&#160;</span>Nepajpöque tönto porque tejuatzi timixomachelea noche costumbres tli tejua tejoriojte tecpea. Temixomachelea noche asuntos tli tiechimportöroa. Por inu temetzmotlajtlanelejteca xeniechmocaquite ca meyac paciencia. </div>
<div class='s'>Pöblo oquejto quiene ca nemeya antes que omoneltocac ca Jesús </div>
<div class='p'>
<span class="verse" id="AC26_4">4&#160;</span>’Noche joriojte quemate quiene ca naja onoportöro intzölö yejua hua ipa Jerusalén desde que oneyeya nepeltuntle. 
<span class="verse" id="AC26_5">5&#160;</span>Tlö yejua queneque, cuale quejtusque que naja oneyeya nefariseo porque yejua ye quemate por meyac tiempo que naja oneyeya nefariseo. Inu grupo de fariseos cache quechihua confurme costumbres de toreligión que noche ocseque grupos de joriojte. 
<span class="verse" id="AC26_6">6&#160;</span>Hua öxö nenniechmopilea necö para nenniechmojuscörfisque porque joriojte motejtieyelfea cuntra naja. Motejtieyelfea porque naja necmöchea lo que tli Deus quenprometierfejque tobiebetcöhua. 
<span class="verse" id="AC26_7">7&#160;</span>Giente de noche inu doce grupos noso tribus de tonación Israel quepea confiönsa que queresibirusque inu tli Deus queprometierojque. Porieso inu joriojte tieteochihua Deus ca noche inyulo hua tietequepanoa yohualen tunale. Hua öxö, rey Agripa, seque joriojte motejtieyelfejque cuntra naja sampor que naja nuyejque necpea inu confiönsa. 
<span class="verse" id="AC26_8">8&#160;</span>¿Tlica noso nemiechmoparesierfea quieme tuntojyutl que Deus quenyulebitisque mimejque? </div>
<div class='s'>Pöblo oquepu quiene ca antes oquentepotztocac creyentes </div>
<div class='p'>
<span class="verse" id="AC26_9">9&#160;</span>’Pos antes naja nuyejque onecpensöro ocsie. Onecpensöro que conbenierebeya necchihuas meyac sösantle en cuntra de tli moneltocaya tietucöyupantzinco Jesús de Nazaret. 
<span class="verse" id="AC26_10">10&#160;</span>Ejqueu onecchi pa Jerusalén. Ca permiso de jefes de teopexcötzetzi, naja mismo onequentzajtzac meyactie de inu giente yecteque ipa cörsel. Hua amo sa inu tlöcamo cuöc oquenmejmectejque naja mismo onetlabotöro ma quenmejmecticö. 
<span class="verse" id="AC26_11">11&#160;</span>Meyacpa naja onequenbejbitec para ma checuatlajtucö cuntra Jesús. Ejqueu onecchijtenemeya pa noche teopancucone. Onecualöneya cuntra yejua pero bel meyac, hasta onequentejtepotztocac hasta pa puieblos de ocseque naciones. </div>
<div class='s'>Ocsajpa oquepu Pöblo quiene ca omoneltocac ca Jesucristo </div>
<div class='p'>
<span class="verse" id="AC26_12">12&#160;</span>’Sie tunale oneyöya ca Damasco para nequentepotztocasquea inu creyentes. Onecbicaya permiso hua beletelestle de inu jefes de teopexcötzetzi. 
<span class="verse" id="AC26_13">13&#160;</span>Pero pa inu ojtle, señor rey, onequejtac pan tlajca sente tlaniextle de elfecac cache checöhuac que tunale cuöc tlaniextea. Inu tlaniextle otlaniestequis nopa hua impa tli huölöya ca naja. 
<span class="verse" id="AC26_14">14&#160;</span>Entunses tonochtie otebejbetzeto pan tlöle. Onejcac öquenu oniechelfe ca hebreo: “Saulo, Saulo, ¿tlica teniechtepotztocateneme? Para taja icaca tiecoco quieme cuöc sente cuöcobe queterecsa inu corpus hua molastimöroa sa ye yaja”. 
<span class="verse" id="AC26_15">15&#160;</span>Entunses onequejto: “¿Öquenu tejuatzi, Tlöcatzintle?” Hua Tlöcatzintle oniechelfejque: “Naja neJesús, öque teniechtepotztocateneme. 
<span class="verse" id="AC26_16">16&#160;</span>Xemiehua hua xomoquetza. Amo tli ipampa ononiexte ca taja. Sa necneque que taja teniechtequepanus. Nuyejque teyes tetestigo para xequennunutza giente de lo que tli otequejtac de naja hua de lo que tli tequejtas de naja sötiepa. 
<span class="verse" id="AC26_17">17&#160;</span>Sötiepa tequejtas quiene ca temetzmöquextis de inmöpa joriojte hua nuyejque de inmöpa de tli amo joriojte. Ahorita naja temetztitlane para teyös ca giente tli amo joriojte. 
<span class="verse" id="AC26_18">18&#160;</span>Temetztitlane ca yejua para ma mixtlapucö hua para majcamo yajtenemecö pa tlayohuaquelestle tlöcamo pa tlöbile. Temetztitlane ca yejua para ma ayecmo nemecö imöpa Satanás tlöcamo ma tietocacö Deus. Ejqueu ma nequentlapojpolfe intlajtlacul hua ma quepeacö locör ca innochtie ocseque tli Deus oquenchijque ma yecö yejcualteque cuöc omoneltocaque ca naja”. </div>
<div class='s'>Pöblo oquechi lo que tli Jesús oquelfejque </div>
<div class='p'>
<span class="verse" id="AC26_19">19&#160;</span>’Así es que, senor rey Agripa, onecchi confurme lo que tli oniechelfejque cuöc oneniextiluc desde elfecac. 
<span class="verse" id="AC26_20">20&#160;</span>Onequennunutz joriojte cachto pa puieblo de Damasco hua sötiepa pa Jerusalén hua pa noche estado de Judea. Nuyejque onequennunutz giente tli amo joriojte. Innochtie onequennunutz nele ma moyulcuepacö hua ma tietocacö Deus. Onequemelfe ma quechihuacö sösantle tli conbenierebe ma quechihuacö giente que de melöhuac ye omoyulcuejque. 
<span class="verse" id="AC26_21">21&#160;</span>Por inu, seque joriojte oniechaseque pa teopantle bieye hua oquetratörojque niechmectisquea. 
<span class="verse" id="AC26_22">22&#160;</span>Pero turavea netlanunutza de Jesucristo hasta öxö porque Deus niechpaliebilo. Nequennunutza giente humilde ca tiehua giente tli bejbeye momajtecate. Ayec nequemelfea giente niontle ademö́s de lo que tli inu tlayulepantejque ca tiehua Moisés oquejtojque que mochihuas sie tunale. 
<span class="verse" id="AC26_23">23&#160;</span>Pos yejua oquejtojque que inu Cristo öque Deus tieixpejpenque quepealo mecoas hua que sötiepa yulebihuas de intzölö mimejque. Yejuatzi yulebihuas primiero de tonochtie. Inu tlayulepantejque oquejtojque que de inu maniera Cristo quemejtetisque joriojte hua giente tli amo joriojte que de melöhuac giente yulebesque porque yejuatzi ye oyulebihuac. </div>
<div class='s'>Pöblo oquenec que Agripa ma moneltoca ca Jesús </div>
<div class='p'>
<span class="verse" id="AC26_24">24&#160;</span>Cuöc oquejto Pöblo noche inu para omodefendiero, entunses Festo oquejto checöhuac: </div>
<div class='p'>―¡Taja ye otelucojtec, Pöblo! Tönto hua tönto que otetlaestudiöro ye telucojtejteca. </div>
<div class='p'>
<span class="verse" id="AC26_25">25&#160;</span>Pero Pöblo onöhuat: </div>
<div class='p'>―Amo nelucojtec, señor cubernadur Festo. Al contrario, necpensörojteca cuale, hua lo que tli nequejtoa icaca melöhuac. 
<span class="verse" id="AC26_26">26&#160;</span>Nöiloac señor Rey quematihua noche ini nönca perfectamiente bien. Por inu netlajtlajtoa ca meyac confiönsa tieixpa yejuatzi. Necaca seguro que yejuatzi nuyejque quematihua de noche ini lo que tli naja nemiechmopubelele porque amo sa ichtejcatzi omochi. 
<span class="verse" id="AC26_27">27&#160;</span>¿Tomoneltocatzinoa, señor rey Agripa, ca lo que tli oquejtojque inu tlayulepantejque? Naja necmate que tomoneltocatzinoa. </div>
<div class='p'>
<span class="verse" id="AC26_28">28&#160;</span>Agripa oquelfe: </div>
<div class='p'>―Pos taja tecpensöroa que sa nima teniechchihualtisquea ma nocuepa necristiano. </div>
<div class='p'>
<span class="verse" id="AC26_29">29&#160;</span>Entunses Pöblo oquejto: </div>
<div class='p'>―Amo machea tlö sa nima noso tlö iyes tequeyo para temetzmochihualtelis tomocuectzinus tecristiano. Pero delönte de Deus, lo que tli naja necnequesquea es que amo sa tejuatzi tomoneltocatzinus tlöcamo nuyejque ma nenejneltoco tieinnochtie ini nöijiloac tli niechcajcaquihua öxö. Ma Deus quemonequite que nemobetztasque quieme naja pero sin ini nönca carienajte. </div>
<div class='p'>
<span class="verse" id="AC26_30">30&#160;</span>Cuöc Pöblo oquejto inu, rey Agripa omoquetz hua cubernadur Festo ca tiehua Berenice hua noche tli yehuataya ca yejua. 
<span class="verse" id="AC26_31">31&#160;</span>Uyajque ca sie löro para monunutzasque de Pöblo. Omolfejque: </div>
<div class='p'>―Amo tli oquechi ini nönca tlöcatl para quemeresierus mequelestle nimpor amo quemeresieroa ma tzajtzacta pa cörsel. </div>
<div class='p'>
<span class="verse" id="AC26_32">32&#160;</span>Rey Agripa oquelfe Festo: </div>
<div class='p'>―Cuale oquisane libre ini tlöcatl tlö yaja mismo amo oquejtoöne ma quejuscöro César.  </div>
<div class='psalmlabel' id='AC27_0'> 27</div>
<div class='s'>Festo oquetitla Pöblo ca Roma </div>
<div class='p'>
<span class="verse" id="AC27_1">1&#160;</span>Cubernadur Festo oquetzontec que yaja quetitlanes Pöblo ca tlöle de Italia. Oquetiemöcte Pöblo hua ocseque priesoste imöc sente capetö itucö Julio. Julio oyeya capetö de sie sientos soltörojte. Oyeya de inu grupo de soltörojte itucö Trupa Augusta. 
<span class="verse" id="AC27_2">2&#160;</span>Nuyejque oyeya ca tejua Aristarco, öque oyeya de puieblo de Tesalónica pa tlöle de Macedonia. Tonochtie otetlejcoque pa sente börco tli oyeya de puieblo itucö Adramitio. Inu börco oyeya listo para quisas ca puieblos ipan tlöle de Asia. Otequisque de puieblo de Cesarea. 
<span class="verse" id="AC27_3">3&#160;</span>Pa mustlateca otaseto pa puieblo de Sidón. Inu capetö Julio lalebes cuale oquetratöro Pöblo. Oquecö Pöblo ma quentlajpalo iamigos pa inu puieblo para que yejua quepaliebisque yaja. 
<span class="verse" id="AC27_4">4&#160;</span>Sötiepa otequisque de Sidón. Otepanuque ca tlacpac de inu tlöltojpole itucö Chipre porque yejyecaya cuntra tobörco. Inu tlöltojpole oquetzacuele inu yejyecatl. 
<span class="verse" id="AC27_5">5&#160;</span>Otepanuque pa lamör hasta otaseto itlac tlöle de Cilicia hua tlöle de Panfilia. Entunses otaseto pa puieblo de Mira pan tlöle de Licia. </div>
<div class='p'>
<span class="verse" id="AC27_6">6&#160;</span>Ompa pa Mira inu capetö oqueniexte sente börco tli ohualie de ciudad de Alejandría. Oyöya ca ipan tlöle de Italia. Capetö otiechchihualte ma tetlejcucö pa inu börco para teyösque ca Italia. 
<span class="verse" id="AC27_7">7&#160;</span>Por meyactie tunalte otenejnenque pa lamör. Lalebes yuyulictzi oteyöya. Ca meyac traböjo otaseto itlac puieblo de Gnido. Turavea oquesequiro yejyecaya cuntra tejua. Por inu oteyajque ca tlatzintla ca itlac inu tlöltojpole itucö Creta. Otepanuque ca itlamejyo Creta cöne itucö Salmón. Ompa otopostejque ca tomöyecömpa hua otecsequirojque ca itech Creta pero ca tlatzintlacopa cöne tlöltojpole oquetzacuele inu yejyecatl. 
<span class="verse" id="AC27_8">8&#160;</span>Ca traböjo otecsequirojque itech inu tlöltojpole. Otaseto pa sente locör itucö Buenos Puertos cierca de inu puieblo de Lasea. </div>
<div class='p'>
<span class="verse" id="AC27_9">9&#160;</span>Meyac tiempo otebejcöjque pa lamör. Oyeya lalebes peligroso para tecsequirusquea porque ye opanuc inu yelfetl de tlajyubelestle hua pa inu mietztle ye piehua queyabe hua yejyeca checöhuac. Por inu Pöblo oquentlajtulmacac. 
<span class="verse" id="AC27_10">10&#160;</span>Oquejto: </div>
<div class='p'>―Señores, niechparesieroa que lalebes peligroso tlö cache tecsequirusque pa lamör. Quepea riesco que nönca börco pötzcalaques hua que tecpolusque ini nönca cörga hua hasta temequesque tejua. </div>
<div class='p'>
<span class="verse" id="AC27_11">11&#160;</span>Inu capetö amo oquechi cöso de Pöblo. Cache oquechi cöso de öque ihuöxca inu börco hua de inu piloto tli quemanejöroöya inu börco. 
<span class="verse" id="AC27_12">12&#160;</span>Inu locör de Buenos Puertos amo cuale locör para inu börco porque ompa seme queyabe hua mocajcöhua yejyecatl por cöso tlajco xebetl. Cöso innochtie oquepensörojque que cache cuale ma tequisacö de ompa. Oquenejque tlö posible ajasesquea hasta puieblo de Fenice pa inu mismo tlöltojpole de Creta. Yejyecatl de ca tlacpac hua yejyecatl de ca tlatzintla abele tlalpitzaya pa inu puieblo de Fenice. Oquenejque quecheasque ompau hasta cuöc ayecmo tönto yejyecas pa lamör. </div>
<div class='s'>Lalebes petzotec oqueya hua oyejyecac pa lamör </div>
<div class='p'>
<span class="verse" id="AC27_13">13&#160;</span>Entunses cuöc opie tepetzi tlalpitza yejyecatl tli yebitz de ca tlatzintla, yejua oquepensörojque que cuale tecsequirusque pa lamör. Entunses otequisque de inu locör hua oteyajque pa lamör. Oteyöya itech Creta. 
<span class="verse" id="AC27_14">14&#160;</span>Pero tepetzi bejcöjpa sente yejyecatl lalebes checöhuac ohualie de Creta hua oquebitec inu börco. Inu yejyecatl mocuitiöya Euroclidón, noso Norte. 
<span class="verse" id="AC27_15">15&#160;</span>Inu yejyecatl ocasec tobörco checöhuac hua abele tli otecchijque cuntra inu yejyecatl. Por inu otejcöjque inu börco ma quebica yejyecatl. 
<span class="verse" id="AC27_16">16&#160;</span>Entunses otepanuque ca tlatzintla de sente tlöltojpolconetzi itucö Clauda. Inu tlöltojpole oquetzacuele yejyecatl para ayecmo otlalpitzaya tönto lalebes checöhuac. Otecualbelöntöya sente börcojconetzi. Hua öxö ca meyac traböjo otectlejcabejque hasta ipa inu börco bieye. 
<span class="verse" id="AC27_17">17&#160;</span>Cuöc ye otectlejcabejque inu börcojconetzi, inu tlöca oquejilpeque inu börco bieye ca lösojte tli chejchecacteque. Oquetlölejque inu lösojte ca itzintla inu börco para majcamo xexetune börco. Yejua omomajtejque porque oquepensörojque que inu börco calaquesquea pa sente locör de meyac xöle itucö Sirte. Itech cuajme pa tobörco mosujtaya tzotzomajme bejbeye para que yejyecatl ma quenejnemite börco. Pero öxö yejua oquetemubejque inu tzotzomajme para majcamo quebica börco ipa inu xöle. Ejqueu oquecöjque börco sa ma motlalojte ipa lamör. 
<span class="verse" id="AC27_18">18&#160;</span>Pa mustlateca turavea oyejyecaya checöhuac hua amo cuale oyöya inu börco. Por inu yejua opiejque quetlajcale ijtec lamör inu cörga tli börco quebicaya. 
<span class="verse" id="AC27_19">19&#160;</span>Pa ocsente tunale noso yejua mismos oquetlajcalque noche sösantle tli ihuöxcayo börco. 
<span class="verse" id="AC27_20">20&#160;</span>Por meyac tunalte abele otequejtaque tunale nimpor sitlalte. Inu öyejyecatl bel checöhuac oquesequiro oquebitec tobörco. Ayecmo otecpexque esperanza que tomöquextisquea de ompau. </div>
<div class='p'>
<span class="verse" id="AC27_21">21&#160;</span>Cuöquenuju ayecmo otlacuajque inu giente pa börco por meyac tiempo. Entunses Pöblo omoquetz intzölö hua oquejto: </div>
<div class='p'>―Señores, cache cuale oyene tlö onenquechihuane lo que tli onequejto. Cache cuale amo tequisane de Creta. Entunses amo nenquepolusquiöne inu cörga hua noche sösantle de ini börco. 
<span class="verse" id="AC27_22">22&#160;</span>Pero öxö amo xepöjcöpolebecö porque nionöque de nemejua meques. Pero inun quiema nönca börco polebes. 
<span class="verse" id="AC27_23">23&#160;</span>Quieme nenquemate, naja neca netiehuöxcatzi Deus hua netietequepanoa. Pos nönca yohuale tli topa ohualpanuc omoniexte ca naja sente öngel de Deus. 
<span class="verse" id="AC27_24">24&#160;</span>Inu öngel oniechelfe: “Pöblo, amo xomomajte. Tecpea que tomopresentörus ca emperador César. Nuyejque Deus metzchebelisque sente favur pos quenmöquextisque de ipa peligro noche tli cajcate pa börco ca taja”. 
<span class="verse" id="AC27_25">25&#160;</span>Por inu, señores, xomoyulölicö. Naja necpea confiönsa ca Deus. Necaca seguro que mochihuas ejqueu quiene ca oniechelfe inu öngel. 
<span class="verse" id="AC27_26">26&#160;</span>Pero quepea que mobiteques tobörco itech sente tlöltojpole. </div>
<div class='p'>
<span class="verse" id="AC27_27">27&#160;</span>Oteyöya pa lamör por caxtule tunale. Sie yohuale oteyejyeya pa lamör cöne mocuitea Adria. Yejyecatl oquebicatenemeya tobörco. Entunses quieme tlajco yohuac inu tlöca oquepensörojque que tobörco mopachoöya cache sierca de tlöle. 
<span class="verse" id="AC27_28">28&#160;</span>Oquetemachejque quiejquech ca bejcatla oyeya lamör. Quepeaya treinta y seis metros. Tepetzi ca adelönte oquetemachijque ocsajpa. Quepeaya veintisiete metros. 
<span class="verse" id="AC27_29">29&#160;</span>Omomajtejque que beles inu börco motebiti cuntra teme bejbeye hua xexetunesquea. Porieso inu tlöca oquentlajcalque nöbe teposme yetique tli mocuitea anclas de icuetlapa börco. Oquentemobejque ijtec lamör ca lösojte para ma tlölaquecö. De inu maniera inu anclas cuale quequitzquisque inu börco. Öporöro oyejyeya ma isejco tlaniese. 
<span class="verse" id="AC27_30">30&#160;</span>Seque tlöca oquenejque chucholusque de ipa inu börco. Por inu yejua opiejque quetemobea inu börcojconetzi hasta ipa lamör. Oquetemobejtaya inu börcojconetzi quieme tlö yösque para quetlajcalesquea anclas de ca ixtla de börco bieye. Oquechijque inu para que majcamo niese que oquenejque cholusque. 
<span class="verse" id="AC27_31">31&#160;</span>Pöblo oquenahuate inu capetö ca tiehua isoltörojua, oquejto: </div>
<div class='p'>―Tlö niecate tlöca amo mocöhuasque necö pa börco bieye, abele nemomöquextisque de ipa nönca peligro. </div>
<div class='p'>
<span class="verse" id="AC27_32">32&#160;</span>Entunses inu soltörojte oquetejque inu lösojte de börcojconetzi. Oquecajcöjque ma betze pa lamör. 
<span class="verse" id="AC27_33">33&#160;</span>Cuöc turavea ayemo otlanieseya, Pöblo oquentlajtulmacac innochtie ma tlacuöcö. Oquejto: </div>
<div class='p'>―Ye quepea caxtule tunale que lalebes nemöporöroa hua amo nentlacua. 
<span class="verse" id="AC27_34">34&#160;</span>Por favur xetlacuöcö. Lalebes impurta para que nemomöquextisque de ipa nönca peligro. Pos nion sente tlöcatl meques nimpor quisas herido nion tepetzi. </div>
<div class='p'>
<span class="verse" id="AC27_35">35&#160;</span>Cuöc ye oquejto inu, ocasec sente pöntzi. Otietlasojcömachele Deus imixtla innochtie. Oquecocototz inu pöntzi hua opie quecua. 
<span class="verse" id="AC27_36">36&#160;</span>Ca inu innochtie ocaseque pöquelestle hua otlacuajque. 
<span class="verse" id="AC27_37">37&#160;</span>Oteyejyeya dos cientos setenta y seis tlöca ca meyactie. 
<span class="verse" id="AC27_38">38&#160;</span>Cuöc yejua ye otlacuajque hasta cöne oquenejque, entunses oquetlajcalque inu cörga de trigo ijtec lamör. Oquetlajcalque para amo tönto yetic iyes inu börco. </div>
<div class='s'>Oxexetu inu börco </div>
<div class='p'>
<span class="verse" id="AC27_39">39&#160;</span>Cuöc otlanies, amo öque oquixomat inu tlöle. Pero oquejtaque sente locör itienco tlöle cöne ötzintle cache tlacactaya hua amo quepeaya meyac teme. Yejua oquenejque quechihuasque lucha para quecalaquisquea inu börco ompau tlö posible. 
<span class="verse" id="AC27_40">40&#160;</span>Entunses oquetejque lösojte de inu anclas tli quequitzquiöya börco. Oquencöjtiejque anclas ijtec lamör. Nuyejque oquetojtonque inu bepalte tli ica modirijiero inu börco. Entunses oquetlejcabejque inu tzotzomajme ipa cuabetl cache ixpa de inu börco para inu yejyecatl ma quemöpiehua börco. Yecuöquenu inu börco omopachuto ca inu locör cöne cache tlacactaya ötzintle. 
<span class="verse" id="AC27_41">41&#160;</span>Pero inu börco ocalac pa locör cöne omonömejque ötlacme ijtec lamör. Ompau omoyectzeco börco. Itzonteco börco omotlölaqueto ca fuiersa ijtec xöle hua nimpor abele muline. Ca icuetlapa börco lalebes opojpostec porque inu lamör lalebes checöhuac oquebitec. 
<span class="verse" id="AC27_42">42&#160;</span>Entunses inu soltörojte oquenejque quenmejmectisquea noche priesoste porque oquepensörojque que beles möbelöntösque ijtec lamör para chucholusque. 
<span class="verse" id="AC27_43">43&#160;</span>Pero inu capetö amo oquenec ma meque Pöblo. Por inu amo oquencö ma quenmejmecticö priesoste. Oquennahuate innochtie nele quiejquech quemate möbelöna ijtec ötzintle ma cachto motlajcalicö ijtec lamör para asetibe pa tlöle. 
<span class="verse" id="AC27_44">44&#160;</span>Oquennahuate ocseque ma momöquexticö ipa bepalte noso ipa perösos de börco. De inu maniera tonochtie tajaseto pa tlölhuöjque.  </div>
<div class='psalmlabel' id='AC28_0'> 28</div>
<div class='s'>Pöblo oyeya pa tlöltojpole itucö Malta </div>
<div class='p'>
<span class="verse" id="AC28_1">1&#160;</span>Cuöc ye otomöquextejque de ijtec lamör, otiechelfejque inu giente que inu tlöltojpole mocuitiöya Malta. 
<span class="verse" id="AC28_2">2&#160;</span>Giente pa inu tlöltojpole otiechtratörojque lalebes ca cuale. Pos oquetlölejque sente tletzintle porque siehuaya hua queyajtaya. Otiechtlalfejque tonochtie ma topachucö para tototunisque. 
<span class="verse" id="AC28_3">3&#160;</span>Entunses Pöblo oquecuec nönöjtetzi cuabetl tli huajuöque hua oquetie pa tletzintle. Yecuöquenu sente cuhuötl oquistequis por inu totunque hua oquequejtzo Pöblo pa imö. 
<span class="verse" id="AC28_4">4&#160;</span>Cuöc inu giente de ompa oquejtaque que inu cuhuötl tzecataya itech imö, omolfejque: </div>
<div class='p'>―De mölas nönca tlöcatl icaca mequestiero porque mös omomöquexte de ijtec lamör, Deus amo quecöhualo ma neme. </div>
<div class='p'>
<span class="verse" id="AC28_5">5&#160;</span>Pero Pöblo oquetzetzelo imö. Obetzeto inu cuhuötl ijtec tletzintle hua amo tli oquepasöro Pöblo. 
<span class="verse" id="AC28_6">6&#160;</span>Innochtie oquepensörojque que posöbesquea icuierpo noso que sa de repiente betzesquea Pöblo porque ye omec. Sötiepa de meyac röto oquepensörojque de ocsie modo. Oquejtojque que Pöblo oyeya sente deus. </div>
<div class='p'>
<span class="verse" id="AC28_7">7&#160;</span>Tepetzi ca niepa oyejyeya itlölhua de sente tlöcatl itucö Publio. Publio cache bieye momajtaya de innochtie pa inu tlöltojpole. Yaja otiechtlöcayejtac hua tiechtratöro lalebes cuale. Ompa oteyejyeya ca yaja por yeye tunale. 
<span class="verse" id="AC28_8">8&#160;</span>Omochi que itajtzi Publio betztotaya pa tlapechtle. Oquepex totunealestle hua tiequelestle. Pöblo oquetlajpaluto. Omotlajtlötlajte hua oquentlöle imöhua ipa inu cocoxque. Ca inu opajtec. 
<span class="verse" id="AC28_9">9&#160;</span>Por inu uyajque itlac Pöblo noche cocoxcötzetzi tli nemeya pa inu tlöltojpole. Noche opajteque. 
<span class="verse" id="AC28_10">10&#160;</span>Lalebes otiechtlöocolejque meyac sösantle. Sötiepa cuöc ye tetlejcosquea pa ocsente börco para oteyajque, otiechmacaque noche tli tiechchibeliöya fölta para teyösque. </div>
<div class='s'>Pöblo oaseto pa Roma </div>
<div class='p'>
<span class="verse" id="AC28_11">11&#160;</span>Ejqueu oteyejyeya yeye mietztle pa inu tlöltojpole. Yecuöquenu otetlejcoque pa sente börco tli ompa oyeya quieme tlajco xebetl mientras queyajtaya hua yejyecataya checöhuac pa lamör. Antes de inu ohualie inu börco de ciudad de Alejandría. Itech inu börco oyeya ixniehualo de unte deuste cuhuötzetzi que intucö Cástor hua Pólux. 
<span class="verse" id="AC28_12">12&#160;</span>Otaseto pa puieblo de Siracusa cöne otocöjque yeye tunale. 
<span class="verse" id="AC28_13">13&#160;</span>Otequisque de Siracusa hua oteyöya hasta otaseto pa puieblo de Regio. Pa mustlateca ohualie yejyecatl desde ca tlatzintla hua pa ume tunale otaseto pa puieblo de Puteoli. 
<span class="verse" id="AC28_14">14&#160;</span>Ompa otequennömejque seque tocnihua. Otiechtlalfejque ma tocöhuacö ca yejua por sie semöna hua otocöjque. Sötiepa de inu otequisque para Roma. 
<span class="verse" id="AC28_15">15&#160;</span>Tocnihua pa Roma ye oquecajque que tejua ye tebitze pa ojtle. Por inu oquisque de Roma para tiechnömequesque pa ojtle. Pos ohualiejque hasta puieblo de Foro de Apio hua hasta inu locör itucö Tres Tabernas. Cuöc Pöblo oquemejtac inu tocnihua, otietlasojcömachele Deus hua lalebes opajpöc. 
<span class="verse" id="AC28_16">16&#160;</span>Entunses otaseto pa Roma. Ompa oquecöjque Pöblo ma neme isiel ca sa sente soltöro tli quixutis. </div>
<div class='s'>Pöblo otlanunutz de Jesús pa Roma </div>
<div class='p'>
<span class="verse" id="AC28_17">17&#160;</span>Cuöc opanuc yeye tunale, Pöblo otlatitla ca joriojte tli cache bejbeye momajtaya pa Roma ma mosentlölicö ca yaja. Cuöc ye omosesentlölejque, Pöblo oquemelfe: </div>
<div class='p'>―Señores, mös amo tli onecchi cuntra joriojte nimpor cuntra costumbres de totötajua, de todos modos joriojte pa Jerusalén oniechtiemöctejque prieso ca tlötlajtoönejme romanos. 
<span class="verse" id="AC28_18">18&#160;</span>Cuöc inu tlötlajtoönejme romanos oniechecsaminörojque abier tlö canajyetla delito onecchi, oquenejque niechcajcöhuasquea libre porque amo oniechniextelejque arasu para ma nemeque. 
<span class="verse" id="AC28_19">19&#160;</span>Cache inu joriojte omoponierojque. Por inu oyeya nesesidad para onetlajtla ma niechjuscöro César mös amo tli onecpex para notejtieyelfis cuntra nogiente joriojte. 
<span class="verse" id="AC28_20">20&#160;</span>Por inu noso naja onemiechnutz porque onecnec nemiechejtas hua nemiechnunutzas. Öxö nemejua nenniechejta necö nelpeteca ca carienajte precisamente por inu esperanza tli tejua tejoriojte tecpea. </div>
<div class='p'>
<span class="verse" id="AC28_21">21&#160;</span>Entunses yejua oquelfejque Pöblo: </div>
<div class='p'>―Tejua amo tecaresibirojque nion sente cörta de joriojte tli cate pa estado de Judea. Nimpor nionöque de tocnihua joriojte tli ajaseco necö amo tiechelfea niontle cuntra taja. 
<span class="verse" id="AC28_22">22&#160;</span>Tejua tecpea meyac gönas temetzcaquesque lo que tli tecpensöroa porque tejua tecmate que ca nobeyo giente tlajtlajtoa cuntra ini nönca yancuec tlamachtelestle. </div>
<div class='p'>
<span class="verse" id="AC28_23">23&#160;</span>Entunses oquetzontejque sie tunale para mosentlölisque. Pa inu tunale meyactie omosentlölejque pa cale cöne Pöblo omocalutiöya. Pos desde ca ise hasta ca ye yohuac Pöblo oquennunutz quiene ca Deus tlamandörurus. Omasec itech inu ley tli oquejcuelo Moisés hua itech lo que tli quejtoa ömame de tlayulepantejque. Ejqueu oquennunutz para ma moneltocacö ca Jesús. 
<span class="verse" id="AC28_24">24&#160;</span>Seque joriojte oquenparesiero lo que tli Pöblo oquejto hua omoneltocaque pero ocseque amo omoneltocaque. 
<span class="verse" id="AC28_25">25&#160;</span>Pos inu joriojte amo oyejyeya de acuierdo entre yejua mismo. Por inu opiejque moxiexelojque. Pero antes que oquisque, Pöblo oquemelfe: </div>
<div class='p'>―Espíritu Sönto ara ca cuale oquemelfejque nemotötajua cuöc oquelfejque inu profeta Isaías ejqueyi: </div>
<div class='q'>
<span class="verse" id="AC28_26">26&#160;</span>Xebeya ca ini nönca giente hua xequemelfe ejqueyi: </div>
<div class='q'>“Mös seme nentlacaquesque nemejua, pero amo nencasojcömatesque. </div>
<div class='q'>Mös seme nentlacheasque pero amo nenqueyequejtasque”. </div>
<div class='q'>
<span class="verse" id="AC28_27">27&#160;</span>Pos inyulo de nönca giente lalebes tepitztec, </div>
<div class='q'>hua cate tzatzatzetzi de intlacaqueles. </div>
<div class='q'>Hua oquentzajque imixtelolojua </div>
<div class='q'>para majcamo queyequejtacö ca imixtelolojua, </div>
<div class='q'>hua majcamo tlacaquecö ca intlacaqueles, </div>
<div class='q'>hua majcamo casojcömatecö ca inyulo, </div>
<div class='q'>hua majcamo moyulcuepacö, </div>
<div class='q'>hua ejqueu amo nequenpajtis. </div>
<div class='m'>
<span class="verse" id="AC28_28-29">28-29&#160;</span>Öxö nemejua nenjoriojte xecmajtacö ini, que desde öxö para ca adelönte Deus quenmacasque locör para giente tli amo joriojte ma momöquexticö. Inun quiema que yejua queyejcaquesque. </div>
<div class='p'>
<span class="verse" id="AC28_30">30&#160;</span>Pöblo ume xejte pa Roma pa sente cale tli canajyeca ocarendörfe. Ompau oquensele noche giente tli oquejtato. 
<span class="verse" id="AC28_31">31&#160;</span>Oquennunutz giente de quiene ca Deus tlamandöruro. Ca meyac confiönsa oquenmachte noche sösantle de Jesucristo, hua amo öque oquetzacuele.</div><div class="footnote">
<hr />
<aside epub:type='footnote' id="FN1"><p class="f"><a class="notebackref" href="#AC1_13"><span class="notemark">*</span> 1:13</a>
 <span class="ft">Cuale nuyejque motradusirus: “icni”. </span></p></aside>
<aside epub:type='footnote' id="FN2"><p class="f"><a class="notebackref" href="#AC3_13"><span class="notemark">*</span> 3:13</a>
 <span class="ft">Cuale nuyejque motradusirus: “tieTielpuch”. </span></p></aside>
<aside epub:type='footnote' id="FN3"><p class="f"><a class="notebackref" href="#AC4_27"><span class="notemark">*</span> 4:27</a>
 <span class="ft">Cuale nuyejque motradusirus: “moTielpuchtzi”. </span></p></aside>
<aside epub:type='footnote' id="FN4"><p class="f"><a class="notebackref" href="#AC7_20"><span class="notemark">*</span> 7:20</a>
 <span class="ft">Cuale nuyejque motradusirus: “Deus lalebes quecualejtaque”.</span></p></aside>
<aside epub:type='footnote' id="FN5"><p class="f"><a class="notebackref" href="#AC15_20"><span class="notemark">*</span> 15:20</a>
 <span class="ft">Cuale nuyejque motradusirus: “tlamecte”. </span></p></aside>
<aside epub:type='footnote' id="FN6"><p class="f"><a class="notebackref" href="#AC15_29"><span class="notemark">*</span> 15:29</a>
 <span class="ft">Cuale nuyejque motradusirus: “xetlamecticö”. </span></p></aside>
<aside epub:type='footnote' id="FN7"><p class="f"><a class="notebackref" href="#AC19_16"><span class="notemark">*</span> 19:16</a>
 <span class="ft">Cuale nuyejque motradusirus: “innehua”. </span></p></aside>
<aside epub:type='footnote' id="FN8"><p class="f"><a class="notebackref" href="#AC20_28"><span class="notemark">*</span> 20:28</a>
 <span class="ft">Cuale nuyejque motradusirus: “ca tieyesojtzi de tieTlasojcöconie”. </span></p></aside>
<aside epub:type='footnote' id="FN9"><p class="f"><a class="notebackref" href="#AC21_25"><span class="notemark">*</span> 21:25</a>
 <span class="ft">Cuale nuyejque motradusirus: “tlamecte”. </span></p></aside>
<aside epub:type='footnote' id="FN10"><p class="f"><a class="notebackref" href="#AC24_6"><span class="notemark">*</span> 24:6</a>
 <span class="ft">Seque manuscritos quetlasolultea: “Tecchihuasquea junta para tecjusgörusquea confurme toley. v. 7 Pero inu coroniel Lisias ocalac ipa inu asunto. Ca meyac fuiersa otiechquextele ini nönca tlöcatl. v. 8 Oquejto que tlö tejua otecnejque totejtieyelfisque cuntra yaja ma tehuölöcö necö ca tejuatzi”. </span></p></aside>

<hr />
</div>
</div></body></html>
