<!DOCTYPE html>
<html xmlns="http://www.w3.org/1999/xhtml" xmlns:epub="http://www.idpf.org/2007/ops" lang="nhw" dir="ltr">
<head>
<meta charset="UTF-8" />
<link rel="stylesheet" href="epub.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width, height=device-height"/>
<title>Icamanal toteco; Santa Bíblia PROVERBIOS 1</title>
</head>
<body dir='ltr'>
<ul class='tnav'>
<li><a href='index.xhtml'>PROVERBIOS</a></li>
</ul><ul class='tnav'><li><a href='PRO.xhtml#PR1_0'>1</a></li>
<li><a href='PRO.xhtml#PR2_0'>2</a></li>
<li><a href='PRO.xhtml#PR3_0'>3</a></li>
<li><a href='PRO.xhtml#PR4_0'>4</a></li>
<li><a href='PRO.xhtml#PR5_0'>5</a></li>
<li><a href='PRO.xhtml#PR6_0'>6</a></li>
<li><a href='PRO.xhtml#PR7_0'>7</a></li>
<li><a href='PRO.xhtml#PR8_0'>8</a></li>
<li><a href='PRO.xhtml#PR9_0'>9</a></li>
<li><a href='PRO.xhtml#PR10_0'>10</a></li>
</ul><ul class='tnav'>
<li><a href='PRO.xhtml#PR11_0'>11</a></li>
<li><a href='PRO.xhtml#PR12_0'>12</a></li>
<li><a href='PRO.xhtml#PR13_0'>13</a></li>
<li><a href='PRO.xhtml#PR14_0'>14</a></li>
<li><a href='PRO.xhtml#PR15_0'>15</a></li>
<li><a href='PRO.xhtml#PR16_0'>16</a></li>
<li><a href='PRO.xhtml#PR17_0'>17</a></li>
<li><a href='PRO.xhtml#PR18_0'>18</a></li>
<li><a href='PRO.xhtml#PR19_0'>19</a></li>
<li><a href='PRO.xhtml#PR20_0'>20</a></li>
</ul><ul class='tnav'>
<li><a href='PRO.xhtml#PR21_0'>21</a></li>
<li><a href='PRO.xhtml#PR22_0'>22</a></li>
<li><a href='PRO.xhtml#PR23_0'>23</a></li>
<li><a href='PRO.xhtml#PR24_0'>24</a></li>
<li><a href='PRO.xhtml#PR25_0'>25</a></li>
<li><a href='PRO.xhtml#PR26_0'>26</a></li>
<li><a href='PRO.xhtml#PR27_0'>27</a></li>
<li><a href='PRO.xhtml#PR28_0'>28</a></li>
<li><a href='PRO.xhtml#PR29_0'>29</a></li>
<li><a href='PRO.xhtml#PR30_0'>30</a></li>
</ul><ul class='tnav'>
<li><a href='PRO.xhtml#PR31_0'>31</a></li>
</ul>

<div class='main' id='PR0_0'>

<div class='mt'>Proverbios  </div>
<div class='psalmlabel' id='PR1_0'> 1</div>
<div class='s'>Itlalnamijca camanal Salomón </div>
<div class='p'>

<span class="verse" id="PR1_1">1&#160;</span>Na niSalomón. Nitlanahuatijquetl ipan tlali Israel huan niicone David. Huan ya ni nopa tlalnamijca camanali catli nijnequi nitemacas. 
<span class="verse" id="PR1_2">2&#160;</span>Nicajoctoc ni camanali para quinmachtis masehualme quenicatza ma motlalnamictica. Quinilhuis tlaque ma quichihuaca para itztose ica cuali. 
<span class="verse" id="PR1_3">3&#160;</span>Nijnequi masehualme quiselise se tlalnamijca camanali catli quinamiqui para motlalnamictise. Quej nopa huelis quipiyase se nemilistli catli cuali huan quichihuase catli melahuac, huan catli xitlahuac, huan catli nelcuali. 
<span class="verse" id="PR1_4">4&#160;</span>Ni tlalnamijca camanali quinpalehuis catli huihuitzitzi para motlalnamictise. Quinpalehuis telpocame huan ichpocame ma quipiyaca se tlalnamijcayotl catli cuali para ma amo quichihuase se huihuiyotl. </div>
<div class='p'>
<span class="verse" id="PR1_5">5&#160;</span>Masehualme catli ya tlalnamiquij ma quitlacaquilica catli nica eltoc huan achi más ma motlalnamictica. 
<span class="verse" id="PR1_6">6&#160;</span>Nochi masehualme ma quitemoca tlaque quinequi quiijtos sesen ni tlalnamijca camanali, huan ni huicalotl huan cuali camanali catli tlalnamiquini quiijcuilojque nica para huelis quimachilise nochi. </div>
<div class='p'>
<span class="verse" id="PR1_7">7&#160;</span>Quema se masehuali pehua quiimacasi huan quitlepanita TOTECO, ya pejtoc para mochihuas tlalnamiqui. Pero catli huihuitique amo quinequij quicaquise camanali catli quipiyaj tlalnamiquilistli huan tlamachtili. </div>
<div class='s'>Tlamachtili para telpocame </div>
<div class='p'>
<span class="verse" id="PR1_8">8&#160;</span>Tinotelpoca, xijtlacaquili catli motata huan monana mitzmachtíaj, huan amo xijhuejcamajcahua inincamanal. 
<span class="verse" id="PR1_9">9&#160;</span>Pampa nochi catli mitzmachtíaj, mitzhualiquilis tlatlepanitacayotl. Elis nelcuali para ta quen se yejyectzi costli ipan moquechcuayo huan quen se corona ipan motzonteco. </div>
<div class='p'>
<span class="verse" id="PR1_10">10&#160;</span>Notelpoca, sintla hualahuij tlaixpanoca tlacame huan quinequij mitzcajcayahuase, amo xiquincahuili. 
<span class="verse" id="PR1_11">11&#160;</span>Huelis inijuanti mitzilhuise: “Xihuala tohuaya, ma timotlatica huan tijmictise se acajya masque amo tleno techchihuilijtoc. 
<span class="verse" id="PR1_12">12&#160;</span>Tiquinmictise catli tejtetique inintlacayo. Nimantzi miquise huan mopantise ipan teostotl. 
<span class="verse" id="PR1_13">13&#160;</span>Tijpantise miyac tlamantli catli ipati. Tijtemitise tochajchaj ica nochi catli tiquichtequise. 
<span class="verse" id="PR1_14">14&#160;</span>Xihuala huan techpalehui. Tijpiyase san setzi bolsa huan teipa san se timomajmacase nochi catli tomaco ajsis.” </div>
<div class='p'>
<span class="verse" id="PR1_15">15&#160;</span>Pero notelpoca, na nimitzilhuía amo xiya ininhuaya, niyon amo xijtoquili iniojhui. San xiquintlalcahui. 
<span class="verse" id="PR1_16">16&#160;</span>Pampa inijuanti san tlahuel quinequij quichihuase catli fiero, huan quinequij temictise. 
<span class="verse" id="PR1_17">17&#160;</span>Quema se tototl quiita para masehualme quitlalíaj se tlaquetztli ica campa yohui, nopa tototl amo monechcahuía nopona. 
<span class="verse" id="PR1_18">18&#160;</span>Pero nopa masehualme catli huihuitique, amo. Inijuanti ica ininseltzitzi motlaquechilíaj para miquise. Eltoc quen motlalilíaj se lazo ininseltzitzi para mocuapilose ica catli amo cuali quichihuaj. 
<span class="verse" id="PR1_19">19&#160;</span>Quena, quej nopa tlamimiquise nochi masehualme catli quinequij moaxcatise miyac tlamantli catli sequinoc quipiyaj. Quipantise se miquilistli catli fiero pampa tlahuel itzcuime. </div>
<div class='s'>Se catli quipiya tlalnamiquilistli teconsejomaca </div>
<div class='p'>
<span class="verse" id="PR1_20">20&#160;</span>Pero itztoc se catli quipiya tlalnamiquilistli catli technotza. Eltoc quen moquetza ipan hueyi ojtli huan ipan tianquis, huan quinnojnotza nochi masehualme ma quitlacaquilica huan ma motlalnamictica. 
<span class="verse" id="PR1_21">21&#160;</span>Quena, quinnotza nochi masehualme campa momatij mosentilíaj. Quinnotza tequitini catli quipiyaj inintequi para tetlajtolsencahuase campa tequicali ipan altepetl. 
<span class="verse" id="PR1_22">22&#160;</span>Huan yaya catli quipiya tlalnamiquilistli quinilhuía: “Amojuanti catli amo tleno anquimatij, ¿hasta quema quej nopa anmocahuase? Huan amojuanti catli san anquinhuihuiitaj nochi masehualme catli tlalnamiqui, ¿hasta quema tlamis anquinhuihuiitase? Huan ¿hasta quema anquicualancaitase tlamachiltilistli? 
<span class="verse" id="PR1_23">23&#160;</span>Xihualaca, techtlacaquiliquij, huan na nimechmacas miyac tlalnamiquilistli. Quena, catli nimechmatiltis anmechtlalnamiquiltis. </div>
<div class='p'>
<span class="verse" id="PR1_24">24&#160;</span>“Ya nimechnotztoc miyac hueltas, pero amo anquinectoque antechtlacaquilise. Tlatoctzitzi nimechmacac nomax huan amo antechchihuilijtoque cuenta. 
<span class="verse" id="PR1_25">25&#160;</span>Quena, amojuanti anquihuejcamajcajtoque nopa consejos catli quipiyaj tlalnamiquilistli. Amo antechtlacaquilijtoque catli tiquijtojtoque quema tijnequiyayaj timechtlacahualtise. 
<span class="verse" id="PR1_26">26&#160;</span>Pero ajsis se tonal quema anitztose ipan miyac tlaohuijcayotl, huan catli quipiyaj tlalnamiquilistli san anmechhuetzquilise. Quena, catli quipiyaj tlalnamiquilistli anmechpinajtise quema anmechajsis nopa catli achi más anquiimacasij. 
<span class="verse" id="PR1_27">27&#160;</span>Quena, anmechhuetzquilise quema hualas amopani miyac tlaohuijcayotl masque anmechnenpolos quen se chicahuac ajacatl catli nochi quisosolohua. Ipan nopa hora masehualme catli quipiyaj tlalnamiquilistli ayacmo huelis anmechpalehuise, masque ipan se tlatoctzi quema amo anquichiyaj hualas amopani tequipacholi, choquistli, huan tlaijiyohuilistli. </div>
<div class='p'>
<span class="verse" id="PR1_28">28&#160;</span>“Catli quipiyaj tlalnamiquilistli ayacmo anmechnanquilise quema anquinnojnotzase. Antechtemose para ma timechpalehuise, pero amo antechpantise. 
<span class="verse" id="PR1_29">29&#160;</span>Pampa amojuanti amo anquinejque anquipiyase tlalnamiquilistli. Amo anquinejque anquitlepanitase TOTECO huan anmotemachise ipan ya. 
<span class="verse" id="PR1_30">30&#160;</span>San anquihuejcamajcajque inincamanal catli quipiyaj tlalnamiquilistli quema anmechconsejomacayayaj. Amo antechchihuilijque cuenta quema timechtlacahualtiyayaj. 
<span class="verse" id="PR1_31">31&#160;</span>Huajca yeca antlaijiyohuise pampa anquiselise amotlaxtlahuil por catli fiero anquichijtoque. Anquitlapejpenijtoque nopa fiero ojtli para anquitoquilise, huan ama anquimatise nochi majmajtli catli nopona mopantíaj. 
<span class="verse" id="PR1_32">32&#160;</span>Pampa masehualme catli amo tleno quimatij huan catli quihuejcamajcahuaj camanali catli quipiyaj tlalnamiquilistli, quipantise miquilistli. Catli huihuitique mocuapolose pampa amo quipiyaj cuidado ica tlamantli catli monequi. 
<span class="verse" id="PR1_33">33&#160;</span>Pero nochi masehualme catli techtlacaquilise catli tijpiyaj tlalnamiquilistli, itztose ica temachili huan tlasehuilistli. Itztose ica paquilistli huan amo tleno quiimacasise.”  </div>
<div class='psalmlabel' id='PR2_0'> 2</div>
<div class='s'>Hueyi ipati tlalnamiquilistli </div>
<div class='p'>
<span class="verse" id="PR2_1">1&#160;</span>Tinotelpoca, xijseli catli nimitzilhuía, huan xicajocui notlanahuatil ipan moyolo. 
<span class="verse" id="PR2_2">2&#160;</span>Cuali xijtlacaquili nocamanal catli quipiyaj tlalnamiquilistli. Quena, ica nochi moyolo ximotlali para nelcuali tijmachilis nochi. 
<span class="verse" id="PR2_3">3&#160;</span>Xijtemo tlalnamiquilistli. Quena, ica nochi moyolo ximomachti para más tijmachilis tlamantli. 
<span class="verse" id="PR2_4">4&#160;</span>Xiquintemo ni tlalnamiquilistli huan tlaiximatili ica nochi moyolo quen tijtemosquía miyac tomi catli motlatijtoc, o quen tijtemosquía se tlamantli catli nelpatiyo catli tijpolojtoya. 
<span class="verse" id="PR2_5">5&#160;</span>Huan huajca quena, tijmachilis para tlahuel monequi tijtlepanitas huan tiquimacasis TOTECO, huan teipa tiquiximatis ya. 
<span class="verse" id="PR2_6">6&#160;</span>Pampa san yaya TOTECO temaca tlalnamiquilistli, huan tlen ya huala nochi tlamatilistli huan tlamachilistli. 
<span class="verse" id="PR2_7">7&#160;</span>Quena, TOTECO quinmaca se cuali tlalnamiquilistli nochi masehualme catli itztoque xitlahuaque. Quinmanahuía catli nemij cuali iixpa. 
<span class="verse" id="PR2_8">8&#160;</span>Yaya TOTECO catli quinmocuitlahuía nochi catli monemiltíaj cuali. Quena, quinmocuitlahuía itlatzejtzeloltijca masehualhua ipan iniojhui. </div>
<div class='p'>
<span class="verse" id="PR2_9">9&#160;</span>Quema TOTECO quimacas se masehuali tlalnamiquilistli, quimatis tetlajtolsencahuas xitlahuac, huan quimatis catli melahuac, huan catli nelía cuali para quichihuas. Quena, tijmatis quenicatza huelis tijtlapejpenis nopa ojtli catli más cuali. 
<span class="verse" id="PR2_10">10&#160;</span>Quema tijpiyas miyac tlalnamiquilistli huan tijmatis miyac tlamantli catli melahuac, tijmachilis miyac paquilistli ipan moyolo. 
<span class="verse" id="PR2_11">11&#160;</span>Huan pampa tielis titlalnamiqui huan tijmatis miyac, motlalnamiquilis mitzmocuitlahuis. Quena, catli tijmatis mitzchihuas para tiitztos ica temachili. </div>
<div class='p'>
<span class="verse" id="PR2_12">12&#160;</span>Motlalnamiquilis huan nopa catli tijmatis mitzmanahuise para amo tiyas ipan ojtli catli amo cuali. Quena, mitzmaquixtis ininmaco masehualme catli tlahuel fiero camanaltij. 
<span class="verse" id="PR2_13">13&#160;</span>Motlalnamiquilis mitzmaquixtis tlen masehualme catli quitlahuelcahuaj iojhui TOTECO, huan quitoquilíaj se ojtli catli quipiya tzintlayohuilotl. 
<span class="verse" id="PR2_14">14&#160;</span>Quena, nopa amo cuajcualme tlahuel mopaquilismacaj quema quinchihuilíaj masehualme catli amo cuali. Ilhuichihuaj quema tlahuel tecocojtoque huan fiero quinchihuilijtoque. 
<span class="verse" id="PR2_15">15&#160;</span>Nopa masehualme nemij ipan se ojtli catli huijcoltic, huan niyon se tlamantli catli quichihuaj amo eltoc cuali pampa mocuapolojtoque. </div>
<div class='p'>
<span class="verse" id="PR2_16">16&#160;</span>Nojquiya quema tijpiyas tlalnamiquilistli, mitzmanahuis para amo timocajcayahuas ininhuaya sihuame catli amo cuali ininnemilis. Nopa sihuame quinpactía momecatíaj huan quimatij quenicatza tecajcayahuaj ica yejyectzi camanali. 
<span class="verse" id="PR2_17">17&#160;</span>Sihuame quej nopa ya quincajtejtoque ininhuehuejhua catli ininhuaya monamictijque quema ichpocame, huan quitlahuelcajtoque itlanahuatilhua TOTECO. 
<span class="verse" id="PR2_18">18&#160;</span>Sintla tiyas ipan nopa ojtli catli ajsis hasta ininchaj nopa sihuame catli quej nopa quichihuaj, tijpantis miquilistli. Elis quen tiquitzquis se ojtli catli yohui mictla. 
<span class="verse" id="PR2_19">19&#160;</span>Pampa catli mocajcayahuaj ininhuaya sihuame quej nopa, ayacmo mocualtilise. Ayacmo monejnemiltise sempa ipan ojtli xitlahuac campa mopantía se cuali nemilistli. </div>
<div class='p'>
<span class="verse" id="PR2_20">20&#160;</span>Pero ta, tinotelpoca, ximonejnemilti ipan nopa ojtli campa nemij cuajcuali masehualme. Quena, xijtoquili nopa ojtli catli ipan nemij catli itztoque xitlahuaque. 
<span class="verse" id="PR2_21">21&#160;</span>Pampa masehualme catli itztoque xitlahuaque itztose ica temachili ipan nopa cuali tlali. Quena, nopona campa cuali tlali mocahuase catli amo aqui hueli quintelhuis. 
<span class="verse" id="PR2_22">22&#160;</span>Pero TOTECO quinquixtis masehualme catli amo quitlepanitaj ipan nopa tlali. Quena, masehualme catli temajmatíaj TOTECO quintzontlamiltis.  </div>
<div class='psalmlabel' id='PR3_0'> 3</div>
<div class='s'>Catli monequi quichihuase masehualme para quipiyase tlalnamiquilistli </div>
<div class='p'>
<span class="verse" id="PR3_1">1&#160;</span>Notelpoca, amo xiquelcahua catli nimitzmachtía nica. Xicajocui notlanahuatil ipan moyolo. 
<span class="verse" id="PR3_2">2&#160;</span>Pampa sintla tijchihuas catli nimitzilhuía, tiitztos para miyac xihuitl huan tijpiyas tlasehuilistli huan paquilistli ipan moyolo. 
<span class="verse" id="PR3_3">3&#160;</span>Amo quema xijcahua xitetlasojtla huan xiquijto catli melahuac. Ma quiitaca nochi masehualme ni cuali tlamantli catli tijchihua quen quiitasquíaj se costli ipan moquechtla. Ma nesi tlanemijya para ipan moyolo tijtoquilía tlanahuatili catli xitlahuac. 
<span class="verse" id="PR3_4">4&#160;</span>Huan TOTECO huan masehualme quicualitase catli tijchihua. Quena, mitztlepanitase huan camanaltise cuali tlen ta. </div>
<div class='p'>
<span class="verse" id="PR3_5">5&#160;</span>Ximotemachi ipan TOTECO ica nochi moyolo. Amo xijtoquili san catli motlalnamiquilis mitzilhuía. 
<span class="verse" id="PR3_6">6&#160;</span>Ximoilhui tlaque ipaquilis TOTECO ipan nochi tlamantli catli tijchihuasquía, huan yaya mitzyacanas ipan se ojtli catli xitlahuac. </div>
<div class='p'>
<span class="verse" id="PR3_7">7&#160;</span>Amo ximohueyimati pampa timoilhuía nelía titlalnamiqui. Más cuali xiquimacasi huan xijtlepanita TOTECO huan ximoiyocatlali ica nochi catli amo cuali. 
<span class="verse" id="PR3_8">8&#160;</span>Quena, ni tlamantli elis quen cuali pajtli catli quichicahuas campa timococohua, huan quimacas chicahualistli motlacayo huan moomiyohua. </div>
<div class='p'>
<span class="verse" id="PR3_9">9&#160;</span>Xijnexti para tijtlepanita TOTECO pampa tijmaca TOTECO catli iaxca tlen nochi tlamantli catli tijpiya. Xijmaca TOTECO nopa achtihui pixquistli catli tijcuis ipan momila. 
<span class="verse" id="PR3_10">10&#160;</span>Huan TOTECO mitztiochihuas huan quitemitis mocuacalhua ica tlacualistli hasta tzontis huan ayacmo huelis quicuise más. Yaya anmechmacas xocomeca atl catli yancuic hasta onmocahuas para tiquijis. </div>
<div class='p'>
<span class="verse" id="PR3_11">11&#160;</span>Notelpoca, amo xicholo tlen TOTECO quema mitztlalnamictía, niyon amo xicualani quema yaya mitztlacahualtía. 
<span class="verse" id="PR3_12">12&#160;</span>Pampa aqui TOTECO quiicnelía, quitlalnamictía quen se tetata quixitlahua icone catli tlahuel quiicnelía. </div>
<div class='p'>
<span class="verse" id="PR3_13">13&#160;</span>Hueyi paquilistli quipiya se tlacatl catli quipantía tlalnamiquilistli huan mochihua tlalnamiqui. 
<span class="verse" id="PR3_14">14&#160;</span>Pampa tlalnamiquilistli tepalehuía miyac. Más ipati que plata huan oro catli nelía cuali. 
<span class="verse" id="PR3_15">15&#160;</span>Tlalnamiquilistli más ipati que nopa piltetzitzi catli tlahuel pajpatiyo. Niyon se tlamantli catli tijnequisquía amo hueli quiaxilis para quen ipati tlalnamiquilistli. 
<span class="verse" id="PR3_16">16&#160;</span>Masehualme catli quipiyaj tlalnamiquilistli huejcahuase para itztose. Nojquiya quipantise tlatiochihualistli huan tlatlepanitacayotl. 
<span class="verse" id="PR3_17">17&#160;</span>Masehualme catli tlalnamiquij quitoquilíaj se ojtli catli quipiya paquilistli. Quena, nopa ojtli mitzmacas tlasehuilistli ipan moyolo. 
<span class="verse" id="PR3_18">18&#160;</span>Tlalnamiquilistli eltoc quen se cuali cuahuitl catli temaca se nemilistli catli nelía yejyectzi. Sintla timochihuas titlalnamiqui huan amo tiquiyocacahuas motlalnamiquilis, tijpiyas miyac paquilistli ipan monemilis. </div>
<div class='p'>
<span class="verse" id="PR3_19">19&#160;</span>Ica tlalnamiquilistli huan tlamachilistli, TOTECO quichijchijqui ilhuicactli huan tlaltipactli. 
<span class="verse" id="PR3_20">20&#160;</span>Pampa yaya nochi quimati, quichijqui para ma moxejxelo nopa hueyi atl, huan quichijqui para tlen ilhuicac hualtemosquía atl para tlaquiyahuiltis ipan tlaltipactli. </div>
<div class='p'>
<span class="verse" id="PR3_21">21&#160;</span>Huajca notelpoca, xijpiya cuali tlalnamiquilistli huan xijtlacaquili ni tlalnamijca camanali, amo quema xiquinelcahua, 
<span class="verse" id="PR3_22">22&#160;</span>pampa nochi ni tlalnamiquilistli huan tlamachiltili mitzmacas se cuali nemilistli. Quena, quiyejyecchihuas monemilis quen se costli quiyejyecchihuas se masehuali ipan iquechcuayo. 
<span class="verse" id="PR3_23">23&#160;</span>Sintla tijpiyas tlalnamiquilistli huan ya nopa tijtoquilis, mitzpalehuis para tinejnemis ica temachili, huan amo timotepotlamis ipan moojhui. 
<span class="verse" id="PR3_24">24&#160;</span>Quema timotecas para ticochis, amo timajmahuis. Timotecas huan ticochis nelía cuali. Quena, ticochis ica temachili. 
<span class="verse" id="PR3_25">25&#160;</span>Amo monequi tiquimacasis para ipan tlen hueli tlatoctzi hualas catli fiero mopani quen quinajsi amo cuajcualme, 
<span class="verse" id="PR3_26">26&#160;</span>pampa TOTECO mitzmacas temachili. Yaya amo aqui quicahuilis para mitzmasiltis ipan se tlajtlacolotl. </div>
<div class='p'>
<span class="verse" id="PR3_27">27&#160;</span>Quema quinamiqui tijpalehuis se masehuali huan tihueli tijchihuas, amo xiquilhui para amo. 
<span class="verse" id="PR3_28">28&#160;</span>Amo xiquilhui seyoc: “Xihuala mostla huan nimitzmacas”, sintla tijpixtoc momaco para tijmacasquía ama. </div>
<div class='p'>
<span class="verse" id="PR3_29">29&#160;</span>Amo ximonejnehuili catli amo cuali catli huelis tijchihuilis seyoc catli motemachía ipan ta. 
<span class="verse" id="PR3_30">30&#160;</span>Amo xijtelhui seyoc san molhui sintla yaya amo tleno mitzchihuilijtoc. </div>
<div class='p'>
<span class="verse" id="PR3_31">31&#160;</span>Amo xiquixtoca inemilis se masehuali catli amo quitlepanita TOTECO. Amo xijtoquilis niyon se iojhui. 
<span class="verse" id="PR3_32">32&#160;</span>Pampa TOTECO quicualancaita nopa masehuali catli huijcoltic iojhui, pero quinicnelía catli itztoque xitlahuaque iixpa. </div>
<div class='p'>
<span class="verse" id="PR3_33">33&#160;</span>Quena, TOTECO quintelchihua catli itztoque ipan ininchaj masehualme catli amo quitlepanitaj, pero catli itztoque ipan ininchaj masehualme catli itztoque xitlahuaque iixpa quintiochihua. </div>
<div class='p'>
<span class="verse" id="PR3_34">34&#160;</span>TOTECO quinpinahualtía catli tehuihuiitaj, pero hueyi iyolo TOTECO ica masehualme catli moicnonequij. </div>
<div class='p'>
<span class="verse" id="PR3_35">35&#160;</span>Catli tlalnamiquij quiselise miyac tlatlepanitacayotl, pero catli huihuitique TOTECO quinpinahualtis.  </div>
<div class='psalmlabel' id='PR4_0'> 4</div>
<div class='s'>Salomón teyolchicahua ma monejnemiltica xitlahuac </div>
<div class='p'>
<span class="verse" id="PR4_1">1&#160;</span>Amojuanti antelpocame, techtlacaquilica catli nimechmachtía quen anquitlacaquilisquíaj amotata. Xijmachilica catli nimechilhuía para nelía anmochihuase antlalnamiquini. 
<span class="verse" id="PR4_2">2&#160;</span>Pampa nica nimechmaca se tlamachtili catli cuali. Huajca amo quema xijcahuaca catli nimechilhuía. 
<span class="verse" id="PR4_3">3&#160;</span>Na nojquiya nielqui se conetl huan nijpixqui notata. Tlahuel nechicneliyaya nonana pampa nieliyaya niiyojtzi cone. </div>
<div class='p'>
<span class="verse" id="PR4_4">4&#160;</span>Huan notata nechmachti huan nechilhui: “Amo quema xiquelcahuas ni tlamachtili, xijchihua catli nimitznahuatía ica nochi moyolo huan tiitztos ica cuali. 
<span class="verse" id="PR4_5">5&#160;</span>Xijtemo tlalnamiquilistli huan tlamachilistli catli TOTECO temaca. Amo xiquelcahua nocamanal, niyon amo quema ximoiyocaquixti tlen catli niquijtohua. 
<span class="verse" id="PR4_6">6&#160;</span>Amo xijcahua itlalnamiquilis. Xiquicneli nopa tlalnamiquilistli catli yaya temaca, huan mitzmocuitlahuis huan mitzmanahuis ica nochi catli amo cuali. 
<span class="verse" id="PR4_7">7&#160;</span>Catli más ipati ipan monemilis elis para tijtemos tlalnamiquilistli huan tlamachiltilistli ica nochi tlamantli catli tijchihuas. 
<span class="verse" id="PR4_8">8&#160;</span>Xiquita quenicatza tlahuel hueyi ipati tlalnamiquilistli. Quena, xijhueyitlali tlalnamiquilistli huan quema tijpiyas, masehualme mitzhueyitlalise huan mitztlepanitase. 
<span class="verse" id="PR4_9">9&#160;</span>Huan tijselis miyac xochi coronas ipan motzonteco. Quena, tijselis coronas catli yejyectzi quema masehualme mitznextilise tlatlepanitacayotl pampa tijpiya tlalnamiquilistli.” </div>
<div class='p'>
<span class="verse" id="PR4_10">10&#160;</span>Notelpoca, techtlacaquili huan xijchihua catli nimitzilhuía. Sintla quej nopa tijchihuas, tiitztos miyac xihuitl ipan monemilis. 
<span class="verse" id="PR4_11">11&#160;</span>Naya nimitznejnemiltijtoc ipan ojtli catli xitlahuac huan campa onca tlalnamiquilistli. 
<span class="verse" id="PR4_12">12&#160;</span>Huan sintla timonejnemiltis ica tlalnamiquilistli, amo tleno quitzacuilis moojhui. Huan sintla timotlalos, amo timotepotlamis. 
<span class="verse" id="PR4_13">13&#160;</span>Xijchijtinemi catli nimitzmachtía huan amo xijcahua. Mojmostla xijhuica ipan moyolo catli nimitzilhuijtoc huan tijpiyas se nemilistli nelyejyectzi. </div>
<div class='p'>
<span class="verse" id="PR4_14">14&#160;</span>Amo xicalaqui ipan iniojhui masehualme catli amo quitlepanitaj TOTECO, niyon amo xijchihua catli quichihuaj. 
<span class="verse" id="PR4_15">15&#160;</span>Xijtlalcahui campa inijuanti itztoque. Amo xipano nopona. Xicholo tlen campa inijuanti yohuij huan xiya ipan seyoc ojtli. 
<span class="verse" id="PR4_16">16&#160;</span>Pampa inijuanti amo cochij sintla amo quichijtoque catli amo cuali. Amo quinequij mosiyajquetzase sintla amo quichijtoque seyoc para ma huetzi ipan tlajtlacoli. 
<span class="verse" id="PR4_17">17&#160;</span>Quena, fiero tlacame quitemohuaj se para quimictise o para quitlachtequilise, quen sequinoc quitemohuaj tlacualistli huan catli quiijise. </div>
<div class='p'>
<span class="verse" id="PR4_18">18&#160;</span>Pero iniojhui masehualme catli itztoque xitlahuaque eltoc yejyectzi quen quema tlanestihuala ica ijnaloc. Huan ininnemilis mochihuas más yejyectzi mojmostla hasta nesis quen tonati catli tlahuía ica nochi itlatlanex quema tlajcotona. 
<span class="verse" id="PR4_19">19&#160;</span>Pero iniojhui masehualme catli amo quitlepanitaj TOTECO eltoc quen tzintlayohuilotl, niyon amo quimatij ipan tlaque motepotlamíaj. </div>
<div class='p'>
<span class="verse" id="PR4_20">20&#160;</span>Pero ta tinotelpoca, xijchihuili cuenta nocamanal. Xijtlacaquili nochi catli nimitzilhuía. 
<span class="verse" id="PR4_21">21&#160;</span>Amo xiquelcahua catli niquijtojtoc. Xicajocui catli nimitzilhuía ipan moyolo para nimantzi tijtoquilis. 
<span class="verse" id="PR4_22">22&#160;</span>Pampa catli nimitzilhuía para tijchihuas mitzmacas se nemilistli yejyectzi. Elis quen se cuali pajtli catli quimacas chicahualistli nochi motlacayo. </div>
<div class='p'>
<span class="verse" id="PR4_23">23&#160;</span>Catli más ipati para tijchihuas elis para tijmocuitlahuis moyoltzi huan catli tiquicnelía, pampa catli tiquicnelía quiijtos catli tijchihuas ipan monemilis. </div>
<div class='p'>
<span class="verse" id="PR4_24">24&#160;</span>Amo quema xicamanalti ica camanali catli fiero, niyon amo xiquijto camanali catli tlacajcayahua. </div>
<div class='p'>
<span class="verse" id="PR4_25">25&#160;</span>Nochipa xijtlachili para tijchihuas san catli xitlahuac. Quena, ximotlachili tlaque eltoc para campa tiya. 
<span class="verse" id="PR4_26">26&#160;</span>Xijtlapejpeni se cuali ojtli para ipan tinemis. Quena, xijtoquili se ojtli xitlahuac huan nochi eltos cuali para ta. 
<span class="verse" id="PR4_27">27&#160;</span>Amo ximoiyocatlali tlen nopa ojtli catli xitlahuac, niyon para monejmatco, niyon ica moopochco.  </div>
<div class='psalmlabel' id='PR5_0'> 5</div>
<div class='s'>Se tlacatl monenpolos ica se sihuatl catli amo inamic </div>
<div class='p'>
<span class="verse" id="PR5_1">1&#160;</span>Notelpoca, xijchihuili cuenta nopa tlalnamiquilistli catli nijpiya. Quena, ximonacasquetza para tijmachilis nocamanal pampa nijmati catli niquijtohua. 
<span class="verse" id="PR5_2">2&#160;</span>Huan quej nopa timochihuas titlalnamiqui. Huan ticajoctiyas más tlamantli catli tijmatis. </div>
<div class='p'>
<span class="verse" id="PR5_3">3&#160;</span>Icamanal se ahuilnenca sihuatl eltoc tzopelic quen nectli. Huan catli quiijtohua nelía yejyectzi, pampa tlahuel quimati quenicatza tlacajcayahuas. 
<span class="verse" id="PR5_4">4&#160;</span>Pero teipa aqui yohui ihuaya quipantis catli chichic quen se tlamantli pajyo catli temictía. Quimachilis tlacuajcualoli quen quiajsisquía ipan iyolo se machete catli oncac tlatequi. 
<span class="verse" id="PR5_5">5&#160;</span>Nopa ahuilnenca sihuatl quihuicas se tlacatl campa onca miquilistli. Quena, quiyacanas hasta quiaxititi mictla. 
<span class="verse" id="PR5_6">6&#160;</span>Huijcoltic iojhui nopa sihuatl, pero niyon amo quimati sintla fiero campa yohui. Yaya amo quichihuilía cuenta nopa ojtli xitlahuac catli yohui campa onca se cuali nemilistli. </div>
<div class='p'>
<span class="verse" id="PR5_7">7&#160;</span>Huajca amojuanti antelpocame, techtlacaquilica catli nimechilhuía, huan amo quema xiquelcahuaca nocamanal. 
<span class="verse" id="PR5_8">8&#160;</span>Xijtlalcahuica se ahuilnenca sihuatl, niyon amo ximonechcahuica campa ichaj. 
<span class="verse" id="PR5_9">9&#160;</span>Pampa notelpoca, sintla tijpaxalos, ayacmo aqui mitztlepanitas. Huan catli tijtlantoc ica miyac xihuitl tequitl, tiquinmacas ininmaco masehualme catli amo quitlepanitaj TOTECO huan catli amo tiquiniximati. 
<span class="verse" id="PR5_10">10&#160;</span>Amo xiquincahuili seyoc altepetl ehuani ma moricojchihuaca ica catli timotlanilijtoc. Ma amo moaxcatise catli tijpanti ica miyac tlaijiyohuili huan tlaohuijcayotl. 
<span class="verse" id="PR5_11">11&#160;</span>Teipa san timochoquilis por nochi catli fiero tijchijtoc ihuaya nopa sihuatl. Huan titlaijiyohuis quema nopa cocolistli catli tijpanti ihuaya ica yolic mitztzontlamiltijtiyas. 
<span class="verse" id="PR5_12">12&#160;</span>Huan huajca tiquijtos: “Más cuali nijchihuilijtosquía cuenta nopa consejo catli nijcajqui. ¿Para tlen amo nijtlacaquili quema nechtlacahualtiyaya? ¿Para tlen nijchijqui san catli nechpacti? 
<span class="verse" id="PR5_13">13&#160;</span>¡Ay! ¿Para tlen amo nijnejqui niquintlacaquilis catli nechconsejomacayayaj? ¿Para tlen amo niquinchihuili cuenta quema nechmachtiyayaj catli cuali? 
<span class="verse" id="PR5_14">14&#160;</span>Ama por notlajtlacol niitztoc nechca se tlaixtemolis catli nechtzontlamiltis. Nihuetztoc ipan se hueyi pinahualistli iniixpa nochi masehualme.” </div>
<div class='p'>
<span class="verse" id="PR5_15">15&#160;</span>Huajca notelpoca, quema tiamiqui, ximoaixhuiti ica atl catli meya ipan tlen ta moamel. Amo xijnechcahui se sihuatl catli amo mosihua, pampa ica mosihua tijpantis paquilistli quen se atl catli más ajhuiyac. 
<span class="verse" id="PR5_16">16&#160;</span>¿Para tlen tiquinconemacas sihuame catli san nentinemij ipan calles? ¿Para tlen catli eltoc moxinach mopantis ipan tianquis? 
<span class="verse" id="PR5_17">17&#160;</span>Catli eli mocone ma elica san para ta. Amo xiquinmaca catli tijpiya sihuame catli amo tiquiniximati. </div>
<div class='p'>
<span class="verse" id="PR5_18">18&#160;</span>Ma TOTECO quitiochihua nopa chicahualistli catli mitzmacatoc pampa titlacatl. Huan ximopaquilismaca miyac ica nopa sihuatl catli timocuili quema tieliyaya titelpocatl. 
<span class="verse" id="PR5_19">19&#160;</span>Ximoilhui tlen mosihua quen se sihuatzi masatl catli nelía yejyectzi nejnemi. San xiyolpaqui ica ya catli mitzicnelía miyac. Tlahuel xipaqui quema yaya mitznajnahua ipan tlen hueli tlatoctzi. Nochipa ximoixhuiti ica ya itlaicnelilis. 
<span class="verse" id="PR5_20">20&#160;</span>Huajca notelpoca, ¿para tlen tinejnemisquía quen se popoyotzi ica se ahuilnenca sihuatl? </div>
<div class='p'>Amo quinamiqui tijnajnahuas o tiquitzquis ichichihual se sihuatl catli amo monamic. </div>
<div class='p'>
<span class="verse" id="PR5_21">21&#160;</span>Pampa TOTECO mitztlachilía huan quiita sesen tlamantli catli tijchihua. Quitlachilía campa tiya huan sesen pilojtzitzi catli ipan tinemi. 
<span class="verse" id="PR5_22">22&#160;</span>Masehualme catli amo quitlepanitaj TOTECO momasiltise ipan inintlajtlacolhua. Quena, inintlaixpanolhua quinitzquis huan quinilpis quen elisquía se mecatl. 
<span class="verse" id="PR5_23">23&#160;</span>Nopa masehualme miquise pampa amo quinejque quiselise icamanal catli quintlacahualtiyaya. Pampa tlahuel quinequij tlajtlacolchihuase, ininhuihuiyo quichihuas para ma mocuapoloca para nochipa.  </div>
<div class='psalmlabel' id='PR6_0'> 6</div>
<div class='s'>Amo xijpalehui seyoc para motlanehuis tomi </div>
<div class='p'>
<span class="verse" id="PR6_1">1&#160;</span>Ta tinotelpoca, sintla tijtlalijtoc mofirma para tijpalehuis mohuampox para quitlanejtise se tlenijqui, o sintla titemacatoc mocamanal para tijtlaxtlahuis catli quitlanejtía sintla amo hueli ya tlacuepas, ya timocalaquijtoc ipan se hueyi tequipacholi. 
<span class="verse" id="PR6_2">2&#160;</span>Ica moseltzi timoilpitoc ica mocamanal. Quena, ica catli tiquijto timomasiltijtoc ipan se tlatzactli. 
<span class="verse" id="PR6_3">3&#160;</span>Huajca notelpoca, nimantzi xijchihua catli nimitzilhuía para timomanahuis. Ya tiitztoc imaco mohuampox. Huajca xiquitati huan ximoechcapantlali iixpa huan xijtlajtlani mohuampox chicahuac para ma quiixpolo motoca campa nesi titlatzquitoc ihuaya. 
<span class="verse" id="PR6_4">4&#160;</span>Amo xicochi, niyon amo ximosiyajquetza. Amo xijcahua para seyoc tonali. Xijsencahuas ni tlamantli nimantzi. 
<span class="verse" id="PR6_5">5&#160;</span>Xijchihua nochi catli tihueli para timomanahuis quen quichihua se masatl catli motlalohua para mochololtía quema quiita se tlapejquetl, o se tototl catli quimasiltijtoya ipan tlaquetztli huan teipa momanahuía. </div>
<div class='p'>
<span class="verse" id="PR6_6">6&#160;</span>Ta catli titlatzihui, xiquintlachili nopa tzitzime quen tequitij. Ximomachti catli quichihuaj para timotlalnamictis. 
<span class="verse" id="PR6_7">7&#160;</span>Masque inijuanti amo quipiyaj se tlanahuatijquetl, niyon se tlayacanquetl catli quinnahuatía tlaque monequi quichihuase, 
<span class="verse" id="PR6_8">8&#160;</span>inijuanti tequitij chicahuac quema tlatotoniya, huan quisentilíaj inintlacualis para quipiyase catli quicuase quema tlaseseyas. 
<span class="verse" id="PR6_9">9&#160;</span>Pero ta catli titlatzihui, san tijnequi ticochis. ¿Hasta quema timehuas? Xijmachilis ya ni. 
<span class="verse" id="PR6_10">10&#160;</span>Sintla tiquijtos: “Noja se quentzi más niixcochhuetzis, huan san se tlatoctzi más nimomanajnahuas para nimosiyajquetzas”, 
<span class="verse" id="PR6_11">11&#160;</span>ica se tlatoctzi ajsis mopani se hueyi mayantli quen nimantzi huala se tlachtejquetl quema amo tijchiya. Huan nimantzi timochihuas se catli teicneltzi pampa amo titequitqui. </div>
<div class='s'>Inintequijya amo cuajcualme </div>
<div class='p'>
<span class="verse" id="PR6_12">12&#160;</span>Amo cuajcualme huan catli amo quitlepanitaj TOTECO istlacatitinemij. 
<span class="verse" id="PR6_13">13&#160;</span>Quinijcopilíaj ininhuampoyohua para mocamanalhuise. Monextilíaj ica iniicxihua campa yohuij. Momanextilíaj se ica seyoc catli quinequij quichihuase. 
<span class="verse" id="PR6_14">14&#160;</span>Temitoc ininyolo amo cuajcualme ica tlajtlacoli huan mojmostla moilhuijtinemij catli fiero hueli quichihuase. Quinxejxelohuaj masehualme huan quinchihuaj para ma mocualanica. 
<span class="verse" id="PR6_15">15&#160;</span>Yeca ipan se tlatoctzi quema nopa amo cuajcualme amo quichiyaj, quipantise catli fiero. Quinomiyopojpostequis hasta ayacmo oncas pajtli. Quena, quintzontlamiltis. </div>
<div class='s'>Tlamantli catli TOTECO amo quinequi quiitas </div>
<div class='p'>
<span class="verse" id="PR6_16">16&#160;</span>Onca chicuase tlamantli huan hasta chicome catli TOTECO amo quinequi quiitas. Catli más quicualancamaca eltoc ya ni: </div>
<div class='q'>
<span class="verse" id="PR6_17">17&#160;</span>se catli mohueyimati; </div>
<div class='q'>se catli teistlacahuía; </div>
<div class='q'>se catli quimictía seyoc catli amo tleno quichihuilijtoc; </div>
<div class='q'>
<span class="verse" id="PR6_18">18&#160;</span>se catli moilhuijtinemi catli fiero hueli quichihuas; </div>
<div class='q'>se catli nimantzi yohui para quichihuas catli amo cuali pampa tlahuel quipactía; </div>
<div class='q'>
<span class="verse" id="PR6_19">19&#160;</span>se catli moquetza quen se testigo huan quiistlacahuía catli amo tleno quichijtoc; </div>
<div class='q'>se catli quipehualtía cualantli ica icnime. Nochi ya ni TOTECO amo quinequi quiitas. </div>
<div class='s'>Catli quipantis se tlacatl catli momecatía </div>
<div class='p'>
<span class="verse" id="PR6_20">20&#160;</span>Notelpoca, xijtlepanita catli motata huan monana mitzilhuijtoque. Amo xijcahua catli mitzmachtijtoque. 
<span class="verse" id="PR6_21">21&#160;</span>Ipan moyolo nochipa xijpixto inincamanal. Ximoilhuijtinemi catli quiijtojtoque quen timoilpilisquía inintlamachtil ipan moquechtla. 
<span class="verse" id="PR6_22">22&#160;</span>Pampa inintlamachtil mitzyacanas campa hueli tiyas huan sintla tijtoquilis catli mitzilhuijtoque, ticochis cuali huan ica temachili. Ica ijnaloc quema tiisas tijcaquis inincamanal catli mitzconsejomacas. 
<span class="verse" id="PR6_23">23&#160;</span>Pampa inincamanal motatahua eltos quen se tlahuili catli quitlahuilis moojhui. Quema se acajya mitztlacahualtía o mitztlalnamictía, yaya mitznextilía se ojtli campa onca se cuali nemilistli. </div>
<div class='p'>
<span class="verse" id="PR6_24">24&#160;</span>Quena, sintla tijneltoquilía inintlamachtil motatahua, mitzmanahuis tlen ahuilnenca sihuame. Catli mitzilhuijtoque mitzpalehuis para amo tiquinchihuilis cuenta fiero sihuame catli tlahuel quimatij camanaltise yejyectzi. 
<span class="verse" id="PR6_25">25&#160;</span>Amo xiquixtoca iyejyejca se sihuatl quej nopa, niyon amo xijcahuili ma mitztlani quema mitzijcopilía ica iixteyol catli yejyectzitzi. 
<span class="verse" id="PR6_26">26&#160;</span>Pampa se ahuilnenca sihuatl quichihuas para se tlacatl ma quinenpolo itomi hasta ayacmo quipiyas niyon para se pantzi. Quena, se momecatijca sihuatl huelis quicuilis inemilis se tlacatl. 
<span class="verse" id="PR6_27">27&#160;</span>¿Huelis se tlacatl moquechilis se tlicuahuitl iyolixpa huan amo motlatis? ¡Amo! Temachtli motlatis. 
<span class="verse" id="PR6_28">28&#160;</span>Sintla se tlacatl nejnemis ipan tlicoli, temachtli icxi apopolocas. 
<span class="verse" id="PR6_29">29&#160;</span>Quej nopa ipantis se tlacatl catli momecatía ihuaya se sihuatl catli quipiya ihuehue. Quiselise san se tlatzacuiltilistli quen nochi tlacame catli quiitzquíaj isihua seyoc tlacatl. </div>
<div class='p'>
<span class="verse" id="PR6_30">30&#160;</span>Se tlachtejquetl hueli motechtía sintla tlachtejqui para amo miquisquía ica mayantli, 
<span class="verse" id="PR6_31">31&#160;</span>pero quema tequitini quiitzquise, monequi tlaxtlahuas chicome huelta imiyaca catli quiichtectoc, masque monequisquía quinemacas nochi catli eltoc ipan icalijtic para tlaxtlahuas. </div>
<div class='p'>
<span class="verse" id="PR6_32">32&#160;</span>Pero onpano huihuitic se masehuali catli momecatía. Amo quipiya tlalnamiquilistli, pampa ica iseltzi quinenpolos inemilis. 
<span class="verse" id="PR6_33">33&#160;</span>Nopa tlacatl tlahuel tlaijiyohuis huan masehualme ayacmo quitlepanitase. Huan amo quema huelis quiixpolos nopa pinahualistli. 
<span class="verse" id="PR6_34">34&#160;</span>Pampa temachtli ihuehue quitlasomatis nopa sihuatl huan tlahuel cualanis. Amo quitlapojpolhuis nopa tlacatl quema ajsis tonali para quicuepilis catli yaya quichihuilijtoc. 
<span class="verse" id="PR6_35">35&#160;</span>Ihuehue amo quiselis se tlaxtlahuili para moseseltis. Amo quitlapojpolhuisquía masque quimacasquía miyac tlamantli catli ipati.  </div>
<div class='psalmlabel' id='PR7_0'> 7</div>
<div class='s'>Xiquintlahuelcahua momecatijca sihuame </div>
<div class='p'>
<span class="verse" id="PR7_1">1&#160;</span>Notelpoca, xijneltoca noconsejos huan xicajocui nocamanal ipan moyolo. 
<span class="verse" id="PR7_2">2&#160;</span>Sintla tijchihuas catli nimitznahuatía, cuali tiitztos. Xijtlacaquili nopa tlanahuatili catli nimitzmachtía pampa onpano ipati. 
<span class="verse" id="PR7_3">3&#160;</span>Amo quema xiquelcahua catli nimitzilhuía. Xijtlatzquilti ipan moyolo para mocahuas mohuaya. </div>
<div class='p'>
<span class="verse" id="PR7_4">4&#160;</span>Xiquinicneli tlalnamiquilistli huan tlamachiltilistli quen tiquicnelía mosihua icni. Xiquinchihua quen elisquíaj mocualhuampoyohua. 
<span class="verse" id="PR7_5">5&#160;</span>Inijuanti mitzmanahuise para amo tijpaxaloti se momecatijca sihuatl. Sintla tijpiya tlalnamiquilistli huan titlamachilía, mitzpalehuis para amo tijtlacaquilis quema se sihuatl mitzcamanalhuis ica yejyectzi camanali para mitzcajcayahuas. </div>
<div class='p'>
<span class="verse" id="PR7_6">6&#160;</span>Se tonal na niontlachixtoya ipan noventana, 
<span class="verse" id="PR7_7">7&#160;</span>huan ipan miyac telpocame niquitac se telpocatl catli huihuitzi. 
<span class="verse" id="PR7_8">8&#160;</span>Yaya nejnemiyaya ipan nopa calle nechca se esquina campa itztoc se ahuilnenca sihuatl, huan quiitzqui nopa ojtli catli yohui ichaj. 
<span class="verse" id="PR7_9">9&#160;</span>Huetztoya tonati huan ya pejtoya tlaixtlatlayohuiya. 
<span class="verse" id="PR7_10">10&#160;</span>Nimantzi quisqui nopa sihuatl para quinamiquiqui. Cuali mochijchijtoya para quincajcayahuas tlacame pampa tlahuel quimati quenicatza quichihuas. 
<span class="verse" id="PR7_11">11&#160;</span>Eliyaya se sihuatl catli camanalti chicahuac huan niyon quentzi amo pinajqui. Amo quema quinequi itztos ichaj. 
<span class="verse" id="PR7_12">12&#160;</span>Quemantic mopantía callejtipa huan quemantic ipan tianquis. Tlachixtinemi para quinpantis tlacame catli huelis quincajcayahuas. </div>
<div class='p'>
<span class="verse" id="PR7_13">13&#160;</span>Quinechcahui nopa telpocatl huan quinajnahuajqui huan quitzoponi. Tlahuel moneltlali chicahuac. Niyon se quentzi amo pinajqui para quiilhuis: 
<span class="verse" id="PR7_14">14&#160;</span>“Ya nitemacac notlacajcahualis para tlasehuilistli huan nijtlamichijtoc nochi catli nitlajtolcajqui nijchihuasquía, huan nijhualica nopa nacatl para se cuali tlacualistli. 
<span class="verse" id="PR7_15">15&#160;</span>Yeca nimitztemohuayaya pampa san ta nijnequiyaya nimitzitas, huan ama nimitzpantijtoc. 
<span class="verse" id="PR7_16">16&#160;</span>Notlapech nijyejyecchijtoc ica ipantzajca catli yejyectzi. Nijcualtlalijtoc notlapech ica yoyomitl catli más cuali catli huala ipan tlali Egipto. 
<span class="verse" id="PR7_17">17&#160;</span>Huan nicajhuiyalijtoc campa timotecase ica tlaajhuiyacayotl tlen mirra, áloe huan canela. 
<span class="verse" id="PR7_18">18&#160;</span>Xihuala, ma timopaquilismacaca hasta tlanesis. Ma tijchihuaca tlen hueli para timonextilise para nelía timonequij. 
<span class="verse" id="PR7_19">19&#160;</span>Pampa nohuehue amo mopantía nica, yajtoc paxaloti huejca. 
<span class="verse" id="PR7_20">20&#160;</span>Quihuicatoc miyac tomi, huan quiijtojtejqui huejcahuas nepa. Amo mocuepas hasta chicahuiyas metztli.” </div>
<div class='p'>
<span class="verse" id="PR7_21">21&#160;</span>Quej nopa, nopa sihuatl quiyolyamanili nopa telpocatl ica icamanal catli yejyectzi. Quiyoltilanqui san ica iistlacaticayo. 
<span class="verse" id="PR7_22">22&#160;</span>Huan nima nopa telpocatl quitoquilijtiyajqui quen se huacax quema quihuicaj para quimictitij, huan quen se catli huihuitic catli amo quimati yohui ipan tlatzactli campa quiselis itlatzacuiltilis. 
<span class="verse" id="PR7_23">23&#160;</span>Nopa telpocatl eltoc quen nopa tototl catli patlanti xitlahuac para campa eltoc tlaquetztli. Niyon amo quimati sintla miquis hasta quimajcahuilise se cuatlamintli catli ajsis iyolixco. </div>
<div class='p'>
<span class="verse" id="PR7_24">24&#160;</span>Huajca amojuanti catli antelpocame techtlacaquilica. Xijchihuaca catli nimechilhuía. 
<span class="verse" id="PR7_25">25&#160;</span>Amo quema xijcahuili motlanequilis ma mitzcuapolo para tijtoquilis se ahuilnenca sihuatl. Amo ximonechcahui nopa ojtli catli yohui ichaj para amo tihuetzis ipan tlajtlacoli. 
<span class="verse" id="PR7_26">26&#160;</span>Pampa sihuame catli quej nopa quichihuaj quincajcayajtoque miyac telpocame. Quena, miyac tlacame quintzontlamiltijtoque. 
<span class="verse" id="PR7_27">27&#160;</span>Sintla timonejnemiltía ipan nopa ojtli para tiyas ichaj, huajca tiquitzquitoc ipan nopa ojtli catli yohui campa miquilistli.  </div>
<div class='psalmlabel' id='PR8_0'> 8</div>
<div class='s'>Catli quipiya tlalnamiquilistli quipantis catli cuali </div>
<div class='p'>
<span class="verse" id="PR8_1">1&#160;</span>¡Xijtlacaquilica! Eltoc quen se catli quipiya tlalnamiquilistli huan tlamachiltilistli mitznojnotza chicahuac para tijchihuilisquía cuenta icamanal huan timochihuas titlalnamiqui. 
<span class="verse" id="PR8_2">2&#160;</span>Quema tiitztoc ipan se tepetl campa tlahuejcapantic, o tiitztoc campa momaxalohua ojtli, ipan moyolo ¿amo tijcaqui catli quinequi mitztlalnamictis? 
<span class="verse" id="PR8_3">3&#160;</span>Xijtlacaquili ipan moyolo quema timoquetza ipuertajteno nopa altepetl pampa se catli tlalnamiqui mitznojnotza huan quiijtohua: 
<span class="verse" id="PR8_4">4&#160;</span>“Nochi amojuanti anmasehualme, techtlacaquilica catli nimechilhuía. 
<span class="verse" id="PR8_5">5&#160;</span>Amojuanti catli amo anquimatij quenicatza anmonejnemiltise huan anhuihuitique, ximomachtica quenicatza anquipiyase se cuali tlalnamiquilistli. 
<span class="verse" id="PR8_6">6&#160;</span>Xijtlacaquilica cuali catli nimechilhuis pampa nocamanal nelía miyac ipati. Nochi notlamachtil elis xitlahuac. 
<span class="verse" id="PR8_7">7&#160;</span>Na niquijtohua catli melahuac. Amo quema niistlacatisquía huan amo quema nitlacajcayahuasquía. 
<span class="verse" id="PR8_8">8&#160;</span>Quena, nelía cuali nocamanal huan tepalehuía miyac. Niyon se tlamantli catli niquijtos elis amo cuali o necuiltic. 
<span class="verse" id="PR8_9">9&#160;</span>Nochi catli niquijtohua nesi nelía xitlahuac para masehualme catli quimachilíaj tlamantli. Quena, catli tlalnamiquij quimatij nocamanal, huan quinpalehuía para quimatise más. </div>
<div class='p'>
<span class="verse" id="PR8_10">10&#160;</span>“Huajca xijselica catli nimechmachtía huan catli na nijmati, pampa achi más ipati que plata huan oro catli senquistoc cuali. 
<span class="verse" id="PR8_11">11&#160;</span>Más cuali tijpiyas tlalnamiquili huan amo nopa piltetzitzi catli más patiyo. Niyon se tlamantli catli tijnequisquía, amo eli san se. </div>
<div class='p'>
<span class="verse" id="PR8_12">12&#160;</span>“Catli quipiya tlalnamiquilistli nojquiya quimati cuali para quinnextilis sequinoc para quichihuase catli xitlahuac ipan ininnemilis. Tlalnamiquilistli mitzpalehuis para tijpiyas cuajcuali tlaiximatilistli huan tlamachiltilistli. 
<span class="verse" id="PR8_13">13&#160;</span>Se catli quiimacasi huan quitlepanita TOTECO, quiijiyas nochi catli amo cuali. Amo quinequis quinitas masehualme catli mohueyimatij huan catli mohueyitlepanitaj. Amo quinnechcahuis catli fiero ininnemilis huan catli istlacatij. 
<span class="verse" id="PR8_14">14&#160;</span>Se catli quipiya tlalnamiquilistli hueli temaca cuali consejos. Yaya quimati para tetlajtolsencahuas xitlahuac. Quimachilía miyac tlamantli huan quipiya miyac chicahualistli. 
<span class="verse" id="PR8_15">15&#160;</span>Tlanahuatiani mochihuaj tlalnamiquini para tlanahuatise pampa quipiyaj tlalnamiquilistli huan quitlacaquilíaj consejos. Catli quipiyaj tequiticayotl hueli quichihuaj tlanahuatilme catli xitlahuac pampa quipiyaj tlalnamiquilistli. 
<span class="verse" id="PR8_16">16&#160;</span>Nochi tequitini hueli tlayacanaj huan tetlajtolsencahuaj xitlahuac pampa quipiyaj tlalnamiquilistli. </div>
<div class='p'>
<span class="verse" id="PR8_17">17&#160;</span>“Masehualme catli quiicnelíaj tlalnamiquilistli huan quitemohuaj, quipantise huan mochihuase tlalnamiquini. Huan catli nelnelía quitemohuaj tlalnamiquilistli, quipantise. 
<span class="verse" id="PR8_18">18&#160;</span>Masehualme catli mochihuaj tlalnamiquij nojquiya quipantise ricojyotl huan tlatlepanitacayotl. Quena, quipantise se ricojyotl catli huejcahuas huan mochihuase masehualme catli nelxitlahuaque. 
<span class="verse" id="PR8_19">19&#160;</span>Masehualme catli mochihuaj tlalnamiquij temacase tlamantli catli más cuali que oro huan plata catli onpano cuali. 
<span class="verse" id="PR8_20">20&#160;</span>Pampa tlalnamiquilistli quichihua para se masehuali ma monejnemilti ipan se ojtli catli xitlahuac huan nelcuali. 
<span class="verse" id="PR8_21">21&#160;</span>Masehualme catli quiicnelíaj tlalnamiquilistli, quipiyase catli quicahuase para ininconehua. Quena, pampa tlalnamiquij, quitemitise ininchajchaj ica tlamantli catli nelía ipajpati. </div>
<div class='p'>
<span class="verse" id="PR8_22">22&#160;</span>“TOTECO quipixtoya tlalnamiquilistli ipan ipejya nochi catli onca. Quema ayamo tleno quichihuayaya. 
<span class="verse" id="PR8_23">23&#160;</span>Quena, TOTECO ya ipa quipixtoya tlalnamiquilistli huejcajya quema ayamo oncayaya tlaltipactli. 
<span class="verse" id="PR8_24">24&#160;</span>Ya quipixqui tlalnamiquilistli quema ayamo eltoya hueyi atl ipan tlaltipactli, niyon ayamo oncayaya amelme ica nochi inia. 
<span class="verse" id="PR8_25">25&#160;</span>TOTECO ya ipa quipixqui tlalnamiquilistli quema ayamo quinchihuayaya tepeme huan nochi tlachiquilme. 
<span class="verse" id="PR8_26">26&#160;</span>Quena, quipixqui tlalnamiquilistli quema ayamo quichihuayaya tlaltipactli, mili o niyon se quentzi nopa tlaltejpoctli catli ama onca. </div>
<div class='p'>
<span class="verse" id="PR8_27">27&#160;</span>“TOTECO ya ipa quipixtoya tlalnamiquilistli quema quichijchijqui nochi catli onca ipan ilhuicactli, huan quema quichijchijqui nopa huejhueyi ostotl para campa ma mocahua huejhueyi atl. 
<span class="verse" id="PR8_28">28&#160;</span>Yaya ipa quipixtoya tlalnamiquilistli quema quitlali mixtli ma mocahua ipan ilhuicactli, huan quiilhui nochi huejhueyi hueyame hasta canque hueli ajsisquíaj. 
<span class="verse" id="PR8_29">29&#160;</span>TOTECO ya ipa quipixtoya tlalnamiquilistli quema quimacac nopa huejhueyi atl ininnepa huan quimacac tlanahuatili para amo hueli quipanose. Yaya ya quipixtoya tlalnamiquilistli quema quitlalili itzinpepechol ni tlaltipactli. 
<span class="verse" id="PR8_30">30&#160;</span>Huan TOTECO quitequihui itlalnamiquilis ipan nochi itequi, huan nochi catli quichijqui quinextía para tlahuel miyac tlalnamiquilistli quipiya. TOTECO amo quema moiyocacahua tlen nopa hueyi tlalnamiquilistli catli quipiya. 
<span class="verse" id="PR8_31">31&#160;</span>TOTECO nelía paqui para quitequihuía itlalnamiquilis, huan teipa paqui ica nochi catli quichijchijqui. Quena, pampa quichijqui nochi ica ihueyi tlalnamiquilis, ama paqui ica ni tlaltipactli huan nochi masehualme catli quinsencajqui. </div>
<div class='p'>
<span class="verse" id="PR8_32">32&#160;</span>“Huajca antelpocame, xijtlacaquilica quema se catli quipiya tlalnamiquilistli anmechcamanalhuía. Quej nopa anquipantise miyac paquilistli huan tlatiochihualistli. 
<span class="verse" id="PR8_33">33&#160;</span>Xijtlacaquilica cuali quema se catli tlalnamiqui anmechmacas consejos ica quenicatza anmotlalnamictise. Amo xijhuejcamajcahuaca. </div>
<div class='p'>
<span class="verse" id="PR8_34">34&#160;</span>“Hueyi paquilistli quipantis nopa tlacatl catli quitlacaquilis se catli quipiya tlalnamiquilistli huan mojmostla quinequis más, masque nopa tlacatl monequi quichiyas campa ichaj yaya catli tlalnamiqui para ma quitlalnamictis achi más. 
<span class="verse" id="PR8_35">35&#160;</span>Pampa aqui quipantía tlalnamiquilistli, quipiyas se nemilistli catli nelía cuali, huan TOTECO quitlachilis ica miyac paquili. 
<span class="verse" id="PR8_36">36&#160;</span>Pero catli quimati catli tlalnamiqui para quichihuas huan quitlahuelcahuas, mococos ica ya iseltzi. Catli amo quinequij mochihuase tlalnamiquini quitemohuaj miquilistli.”  </div>
<div class='psalmlabel' id='PR9_0'> 9</div>
<div class='s'>Amo san se tlalnamiquilistli huan huihuiyotl </div>
<div class='p'>
<span class="verse" id="PR9_1">1&#160;</span>Yaya catli nelía quipiya tlalnamiquilistli quichijqui se yejyectzi cali ica chicome tlaquetzalme iixpa. 
<span class="verse" id="PR9_2">2&#160;</span>Quicualtlalijtoc se hueyi tlacualistli, huan quichijchijtoc se tlaili catli más cuali. Ya quisencajtoc nopa cuamesa ica miyac tlamantli tlacuali. 
<span class="verse" id="PR9_3">3&#160;</span>Quintitlanqui itequipanojcahua para ma yaca huan ma quinnotzaca nochi masehualme para ma hualaca huan ma mochihuase tlalnamiquini. Eltoc quen yaya catli quipiya tlalnamiquilistli moquetza campa más tlahuejcapanco nechca nopa altepetl pampa tlahuel quinequi tetlalnamictis. Huan catli quipiya tlalnamiquilistli quiijtohua: 
<span class="verse" id="PR9_4">4&#160;</span>“Xihualaca nochaj amojuanti catli anhuihuitzitzi huan catli amo anquimachilíaj catli cuali para anquichihuase. 
<span class="verse" id="PR9_5">5&#160;</span>Xihualaca, xijcuaqui notlacualis huan xiquijica tlailistli catli cuali catli nijsencajtoc. 
<span class="verse" id="PR9_6">6&#160;</span>Xijcajtehuaca nochi huihuiyotl, huan nimechnextilis quenicatza huelis anquipiyase se nemilistli catli yejyectzi. Xinejnemi ipan nopa ojtli catli nimechnextilis huan ximotlalnamictica.” </div>
<div class='p'>
<span class="verse" id="PR9_7">7&#160;</span>Sintla tijchihua campica para tijtlalnamictis se tlacatl catli quinhuihuiita sequinoc o se catli fiero inemilis, yaya san mitzpinahualtis huan chicahuac mitznajnanquilis. 
<span class="verse" id="PR9_8">8&#160;</span>Huajca amo xijtlacahualti se catli tehuihuiita pampa san mitzcualancaitas. Pero sintla tijxitlahuas se masehuali catli tlalnamiqui, yaya más mitzicnelis. 
<span class="verse" id="PR9_9">9&#160;</span>Xijmachti se masehuali catli tlalnamiqui, huan achi más mochihuas tlalnamiqui. Huan sintla tijmachtis se catli xitlahuac monejnemiltía, achi más quimatis catli cuali para quichihuas. </div>
<div class='p'>
<span class="verse" id="PR9_10">10&#160;</span>Pampa tlalnamiquilistli pehua quema se acajya quiimacasi huan quitlepanita TOTECO. Huan sintla se acajya quiiximatis TOTECO catli tlatzejtzeloltic, quichihuas para quimachilis miyac tlamantli. </div>
<div class='p'>
<span class="verse" id="PR9_11">11&#160;</span>Huan tlalnamiquilistli mitzchihuilis para tiitztos miyac tonali. Quena, mitzmiyaquilis nopa xihuitl ipan monemilis. 
<span class="verse" id="PR9_12">12&#160;</span>Sintla timochihuas titlalnamiqui, tipanos nelcuali. Pero sintla tijhuihuiitas tlalnamiquilistli, huajca ica moseltzi timochihuilis catli fiero. </div>
<div class='p'>
<span class="verse" id="PR9_13">13&#160;</span>Se sihuatl catli huihuitic teyolpasolohua pampa amo tleno catli cuali quimati. Chicahuac camanalti huan seseme huihuitzi. 
<span class="verse" id="PR9_14">14&#160;</span>Yaya mosehuía ipan cuasiya ipuertajteno campa achi más tlahuejcapanco ipan nopa altepetl. 
<span class="verse" id="PR9_15">15&#160;</span>Huan quinnotza tlacame catli panoj, masque amo quitemohuaj. Inijuanti san quitoquilijtiyohuij se ojtli catli xitlahuac. 
<span class="verse" id="PR9_16">16&#160;</span>Pero nopa sihuatl amo quincahua ma panoca, quinnotza huan quinilhuía: “Xihualaca nochaj.” Huan nopa telpocame catli amo tleno quimachilíaj quitlacaquilíaj icamanal quema quinilhuía: 
<span class="verse" id="PR9_17">17&#160;</span>“Xihuala nohuaya huan nimitzmacas catli nelía cuali.” Quena, catli itztoc ihuaya se sihuatl quej nopa quipiya paquilistli se tlatoctzi quen se atl catli tlaichtectli eltoc catli más tzopelic, o se tlacualistli catli se quiichtequis huan quicuas ichtacatzi ihuaya seyoc eltoc catli más ajhuiyac, 
<span class="verse" id="PR9_18">18&#160;</span>pero catli yohuij campa ichaj nopa sihuatl amo quimatij sintla nopa tlacame catli achtihuiya quipaxalojque, ama itztoque mictla.  </div>
<div class='psalmlabel' id='PR10_0'> 10</div>
<div class='s'>Nopa achtihui amatlajcuiloli tlen tlalnamijca camanali tlen Salomón </div>
<div class='p'>
<span class="verse" id="PR10_1">1&#160;</span>Ya ni nopa tlalnamijca camanali catli Salomón quiijcuilo. Se telpocatl catli tlalnamiqui quipaquilismaca itata huan inana, pero se catli quej hueli nemi, quinmaca miyac tequipacholi. </div>
<div class='p'>
<span class="verse" id="PR10_2">2&#160;</span>Tlamantli catli tlaichtectli amo temaca paquilistli, niyon amo huejcahua. Pero nochi masehualme catli nemij xitlahuac iixpa Toteco momanahuise tlen se miquilistli catli fiero. </div>
<div class='p'>
<span class="verse" id="PR10_3">3&#160;</span>TOTECO amo quicahuas para se masehuali catli nemi xitlahuac ma mayancamiqui, niyon amo quicahuilis se masehuali catli amo quitlepanita TOTECO ma ixhuis. Nochipa quinequis más. </div>
<div class='p'>
<span class="verse" id="PR10_4">4&#160;</span>Se catli tlatzihui nimantzi mochihuas se catli teicneltzi, pero se catli tequiti chicahuac, moricojchihuas. </div>
<div class='p'>
<span class="verse" id="PR10_5">5&#160;</span>Tlalnamiqui nopa tlacatl catli quisentilía itlacualis ipan nopa tonalme quema noja tlatotoniya. Pero catli cochi ipan nopa hora para pixcas, mopinahuas quema amo quiaxilis itlacualis. </div>
<div class='p'>
<span class="verse" id="PR10_6">6&#160;</span>TOTECO quimacas miyac tlatiochihualistli se tlacatl catli nemi xitlahuac iixpa, pero amo cuajcualme quipantíaj miyac tlamantli tlahuilancayotl por catli fiero quichihuaj. </div>
<div class='p'>
<span class="verse" id="PR10_7">7&#160;</span>Quema miquis se tlacatl catli xitlahuac, nochi quielnamiquij ica cuali. Pero quema miquise amo cuajcualme, catli quinelnamiquij quinitaj quen se tlamantli catli pojyajtoc. </div>
<div class='p'>
<span class="verse" id="PR10_8">8&#160;</span>Se catli tlalnamiqui quiselía tlanahuatili ica paquilistli, pero se catli huihuitic camanalti miyac huan nima onhuetzi ica ixayac ipan tequipacholi. </div>
<div class='p'>
<span class="verse" id="PR10_9">9&#160;</span>Se catli monejnemiltía xitlahuac quipiya temachili ipan inemilis. Pero se catli nemi ipan ojtli catli huijcoltic motepotlamis huan tlahuel mococos. </div>
<div class='p'>
<span class="verse" id="PR10_10">10&#160;</span>Masehualme catli amo tleno quichihuaj quema se tlacatl quiixpano ne seyoc, tlahuel temacaj tequipacholi. Pero catli quinajhuaj chicahuac catli fiero quichihuaj quiseseltíaj cualantli. </div>
<div class='p'>
<span class="verse" id="PR10_11">11&#160;</span>Quema camanalti se tlacatl catli itztoc xitlahuac eltoc quen se ameli catli temaca se nemilistli catli cuali. Pero ipan inincamac amo cuajcualme quisa catli quipehualtía cualantli. </div>
<div class='p'>
<span class="verse" id="PR10_12">12&#160;</span>Se catli quincualancaita sequinoc quipehualtía cualantli. Pero catli teicnelía quintlapojpolhuía catli quiixpanoj. </div>
<div class='p'>
<span class="verse" id="PR10_13">13&#160;</span>Quema se masehuali catli tlalnamiqui camanalti, nochi catli quicaquij momacaj cuenta para quimachilía miyac tlamantli. Pero quema se catli huihuitic camanalti, nochi momacaj cuenta para monequi aqui quihuitequis ica se cuahuitl. </div>
<div class='p'>
<span class="verse" id="PR10_14">14&#160;</span>Masehualme catli tlalnamiquini nochipa quinequij quimatise más tlamantli. Pero se catli huihuitic camanalti quej hueli huan san motlanilía tequipacholi. </div>
<div class='p'>
<span class="verse" id="PR10_15">15&#160;</span>Se catli tominpiya huelis momanahuis ica itomi para itztos ica temachili. Pero se catli teicneltzi motequipachohua pampa amo tleno quipiya para ica mopalehuisquía. </div>
<div class='p'>
<span class="verse" id="PR10_16">16&#160;</span>Nochi catli quitlani se masehuali catli itztoc xitlahuac quipalehuía para quipiyas catli cuali ipan inemilis. Pero amo cuajcualme san quinenpolohuaj inintomi ipan tlajtlacoli. </div>
<div class='p'>
<span class="verse" id="PR10_17">17&#160;</span>Se masehuali catli quitlacaquilía quema seyoc quixitlahua nemi ipan nopa ojtli catli yohui campa onca nemilistli. Pero se catli amo quitlacaquilía catli quinequi quitlalnamictis, mocuapolos. </div>
<div class='p'>
<span class="verse" id="PR10_18">18&#160;</span>Se catli tecualancaita huan mochihua quen teicnelía, yaya se istlacatiquetl. Huan se catli tetlaijilhuía nelía huihuitic. </div>
<div class='p'>
<span class="verse" id="PR10_19">19&#160;</span>Se catli tlahuel camanalti amo polihui para quiijtos se camanali catli ica tlaixpanos. Pero se catli tlalnamiqui quipiya miyac cuidado ica catli quiijtohua. </div>
<div class='p'>
<span class="verse" id="PR10_20">20&#160;</span>Quema se tlacatl catli itztoc xitlahuac iixpa TOTECO camanalti, monequi tijtlacaquilis pampa icamanal ipati quen plata catli más cuali. Pero inincamanal amo cuajcualme amo tleno ipati. </div>
<div class='p'>
<span class="verse" id="PR10_21">21&#160;</span>Masehualme catli nemij xitlahuac iixpa TOTECO hueli temacaj cuali consejos. Pero catli huihuitique miquise pampa amo quipiyaj tlalnamiquilistli para monejnemiltise cuali. </div>
<div class='p'>
<span class="verse" id="PR10_22">22&#160;</span>Quema TOTECO quitiochihuas se masehuali, yaya moricojchihuas ica catli nelía ipati. Huan TOTECO quimaca miyac paquilistli. </div>
<div class='p'>
<span class="verse" id="PR10_23">23&#160;</span>Se tlacatl catli huihuitic quipaquilismaca para quichihua catli fiero. Pero se catli tlalnamiqui quipaquilismaca para quipiyas más tlalnamiquilistli. </div>
<div class='p'>
<span class="verse" id="PR10_24">24&#160;</span>Nopa catli tlahuel quiimacasi se masehuali catli amo cuali, ya nopa catli quipantis. Pero masehualme catli itztoque xitlahuaque iixpa TOTECO, yaya quinmacas nopa tlamantli catli quinequij. </div>
<div class='p'>
<span class="verse" id="PR10_25">25&#160;</span>Quena, quen se hueyi ajcomalacatl san hualpanotiquisa, quej nopa nojquiya itztoque masehualme catli amo quitlepanitaj TOTECO pampa amo huejcahuaj para itztose. Pero masehualme catli itztoque xitlahuac iixpa TOTECO huejcahuase pampa moquetztoque ipan se tlatzinpehualtili catli temachtli. </div>
<div class='p'>
<span class="verse" id="PR10_26">26&#160;</span>Se tetequipanojquetl catli tlatzihui tlahuel quitequipachohua iteco quen poctli catli calaqui ipan iixteyol, o quen vinagre catli quiajsi itlancoch hasta cuajcualo. </div>
<div class='p'>
<span class="verse" id="PR10_27">27&#160;</span>Quema se masehuali quiimacasi huan quitlepanita TOTECO, TOTECO quinchihuas para ma itzto miyac xihuitl. Pero TOTECO quincotonilis ininxihui catli amo cuajcualme. </div>
<div class='p'>
<span class="verse" id="PR10_28">28&#160;</span>Catli itztoque xitlahuaque iixpa TOTECO quichiyaj tlamantli catli temaca paquilistli. Pero masehualme catli amo quitlepanitaj TOTECO quichiyaj tlamantli catli san tlapic. </div>
<div class='p'>
<span class="verse" id="PR10_29">29&#160;</span>TOTECO quinmocuitlahuía catli nemij xitlahuaque iixpa, pero quintzontlamiltía masehualme catli quichihuaj catli amo cuali. </div>
<div class='p'>
<span class="verse" id="PR10_30">30&#160;</span>TOTECO quintiochihuas catli itztoque xitlahuaque iixpa huan amo quema tlatzintlatemose. Pero quinquixtis masehualme catli amo quitlepanitaj ipan ni tlali, pampa amo quincahuilis ma huejcahuaca para itztose. </div>
<div class='p'>
<span class="verse" id="PR10_31">31&#160;</span>Quema camanalti se masehuali catli itztoc xitlahuac iixpa TOTECO, tetlalnamictía. Pero se tecajcayajquetl, TOTECO quitzontlamiltis para ayacmo huelis camanaltis. </div>
<div class='p'>
<span class="verse" id="PR10_32">32&#160;</span>Quema camanalti se cuali tlacatl, icamanal tepalehuía. Pero amo cuajcualme quiijtohuaj camanali catli tlacajcayahuaj.  </div>
<div class='psalmlabel' id='PR11_0'> 11</div>
<div class='p'>
<span class="verse" id="PR11_1">1&#160;</span>TOTECO tlahuel quicualancaita catli tecajcayahua huan amo ajsitoc tlatamachihua. Quinequi xitlatamachihua xitlahuac pampa ya nopa quimaca paquilistli. </div>
<div class='p'>
<span class="verse" id="PR11_2">2&#160;</span>Quema se masehuali pehua mohueyimatis, sequinoc ayacmo quitlepanitase. Pero catli moechcapantlalíaj quipantise tlalnamiquilistli. </div>
<div class='p'>
<span class="verse" id="PR11_3">3&#160;</span>Masehualme catli monejnemiltíaj xitlahuac quipiyaj se ininyolo catli cuali catli quinyacana huan quinilhuía catli ma quichihuaca. Pero masehualme catli quinpactía tlajtlacolchihuase motzontlamiltise pampa tlacajcayajtinemij. </div>
<div class='p'>
<span class="verse" id="PR11_4">4&#160;</span>Ipan nopa tonal quema TOTECO tetlajtolsencahuas, itomi se tominpixquetl amo quipalehuis. Pero masehualme catli itztoque xitlahuac iixpa TOTECO momanahuise tlen miquilistli. </div>
<div class='p'>
<span class="verse" id="PR11_5">5&#160;</span>Nochi catli cuali quichihua se masehuali catli itztoc xitlahuac quipalehuía para ma quipiya se ojtli catli alaxtic. Pero masehualme catli amo cuajcualme huetzise por inintlajtlacolhua. </div>
<div class='p'>
<span class="verse" id="PR11_6">6&#160;</span>Nopa tlamantli catli cuali catli cuajcualme quichihuaj quinmanahuis tlen miyac tlaquetztli, pero catli fiero quichihuaj tlajtlacolchijca masehualme quinmasiltis. </div>
<div class='p'>
<span class="verse" id="PR11_7">7&#160;</span>Quema miqui se tlacatl catli amo cuali, tlami nochi catli yaya quichiyayaya quichihuas. Masque yaya se tlacatl tetic, nenpolihuis nochi catli mochiyayaya para quichihuas. </div>
<div class='p'>
<span class="verse" id="PR11_8">8&#160;</span>TOTECO quinmanahuis catli itztoque xitlahuaque iixpa tlen tlaijiyohuilistli. Pero masehualme catli amo quitlepanitaj, TOTECO quincahuilis ma quinajsi. </div>
<div class='p'>
<span class="verse" id="PR11_9">9&#160;</span>Se tlacatl catli moijixpatla quinyolcocohua ihuampoyohua ica icamanal catli fiero. Pero catli itztoc xitlahuac iixpa TOTECO mochololtía tlen tlaohuijcayotl por nopa cuali tlalnamiquilistli catli quipiya. </div>
<div class='p'>
<span class="verse" id="PR11_10">10&#160;</span>Ipan se altepetl nochi masehualme paquij quema nochi quisa cuali para se cuali tlacatl. Pero se altepetl ilhuichihua quema miquij amo cuajcualme. </div>
<div class='p'>
<span class="verse" id="PR11_11">11&#160;</span>Nopa miyac tlatiochihualistli catli quiselíaj masehualme catli itztoque xitlahuaque quihueyitlalía inialtepe. Pero amo cuajcualme quinenpolohuaj inialtepe ica catli fiero quiijtohuaj. </div>
<div class='p'>
<span class="verse" id="PR11_12">12&#160;</span>Se catli amo cuali itlalnamiquilis camanalti fiero tlen seyoc catli itztoc icalnechca. Pero se tlacatl catli tlalnamiqui amo molinía. </div>
<div class='p'>
<span class="verse" id="PR11_13">13&#160;</span>Se catli tetlaijilhuijtinemi amo quema hueli quimati se camanali catli ichtacatzi huan amo teyolmelahuas. Pero se tlacatl catli temachtli quimati miyac tlamantli catli amo tematiltía. </div>
<div class='p'>
<span class="verse" id="PR11_14">14&#160;</span>Campa amo onca tequitini catli tlalnamiquij para tlayacanase, tlatzintlanhuetzise nopa masehualme. Pero quema masehualme ipan se altepetl quintequitlalíaj miyac tlacame catli quinmacaj cuali consejos, huelis itztose ica temachili. </div>
<div class='p'>
<span class="verse" id="PR11_15">15&#160;</span>Quipantis tequipacholi catli quitlalis ifirma para tlaxtlahuas para seyoc sintla yaya amo hueli. Pero se catli amo quitlalis ifirma para seyoc, itztos ica temachili. </div>
<div class='p'>
<span class="verse" id="PR11_16">16&#160;</span>Se sihuatl catli quipiya iyolo ica sequinoc, quipantis tlatlepanitacayotl. Pero tlacame catli amo quitlepanitaj TOTECO san quinequij quipantise tomi. </div>
<div class='p'>
<span class="verse" id="PR11_17">17&#160;</span>Se tlacatl catli tetlasojtla mochihuilía catli cuali pampa moyolpactía, pero se tlacatl catli tecocohua motlanahuía pampa moyolcocohua. </div>
<div class='p'>
<span class="verse" id="PR11_18">18&#160;</span>Se tlacatl catli amo cuali itlalnamiquilis tlacajcayahua huan nopa tomi catli quej nopa quitlantoc san eltoc para se tlatoctzi. Pero se tlacatl catli quichihua catli xitlahuac iixpa TOTECO quiselis se itlaxtlahuil catli nelía ipati. </div>
<div class='p'>
<span class="verse" id="PR11_19">19&#160;</span>Se catli quichihuas catli xitlahuac, yas campa onca nemilistli. Pero se catli quitoquilis catli fiero, quipantis miquilistli. </div>
<div class='p'>
<span class="verse" id="PR11_20">20&#160;</span>TOTECO quincualancaita catli moilhuíaj quenicatza hueli tlacajcayahuase. Pero quincualita catli nemij nelcuali huan amo aqui huelis quintelhuis. </div>
<div class='p'>
<span class="verse" id="PR11_21">21&#160;</span>Temachtli se tonal TOTECO quintlatzacuiltis masehualme catli amo quitlepanitaj. Pero ininconehua masehualme catli itztoque xitlahuaque iixpa, TOTECO quinmanahuis tlen tlaohuijcayotl. </div>
<div class='p'>
<span class="verse" id="PR11_22">22&#160;</span>Se sihuatl catli yejyectzi pero amo quipiya tlalnamiquilistli, eltoc huihuitic san se ica se pitzo catli quihuica ipan iyacatzol se anillo tlen oro. </div>
<div class='p'>
<span class="verse" id="PR11_23">23&#160;</span>Catli cuali quinchiya masehualme catli quichihuaj catli cuali. Pero icualancayo TOTECO quinchiya amo cuajcualme. </div>
<div class='p'>
<span class="verse" id="PR11_24">24&#160;</span>Catli quinpactía temajmacase catli quipiyaj, achi más moricojchihuase. Pero catli itzcuime huan amo quinequij temajmacase catli iniaxca, teipa mochihuase teicneltzitzi. </div>
<div class='p'>
<span class="verse" id="PR11_25">25&#160;</span>Quena, se masehuali catli hueyi iyolo huan miyac quinmaca sequinoc tlen catli quipiya, moricojchihuas más. Huan aqui quinpalehuía sequinoc, TOTECO quitiochihuas huan quipiyas nochi catli monequi. </div>
<div class='p'>
<span class="verse" id="PR11_26">26&#160;</span>Se catli amo quinemacas itrigo quema sequinoc quitemohuaj pampa moilhuía patiyohuas, ialtepe ejcahua quitelchihuase. Pero aqui quinemaquiltis sequinoc quema quinmonequilijtoc, TOTECO quitiochihuas. </div>
<div class='p'>
<span class="verse" id="PR11_27">27&#160;</span>Sintla tijtemohua catli cuali para tijchihuas, TOTECO mitzcualitas, pero sintla tijtemohua catli amo cuali para tijchihuas, ya nopa tijpantis. </div>
<div class='p'>
<span class="verse" id="PR11_28">28&#160;</span>Aqui motemachía ipan itomi huetzis quen se xihuitl catli huactoc. Pero masehualme catli quichihuaj catli cuali quipiyase fuerza quen imacuayohua se cuahuitl catli nochipa xoxohuixtoc. </div>
<div class='p'>
<span class="verse" id="PR11_29">29&#160;</span>Se huihui telpocatl catli quihualica tlaohuijcayotl ipan ifamilia amo tleno quiselis teipa catli itatahua quicahuilijtehuase. Huan yaya catli huihuitic teipa monequis quitequipanos seyoc catli tlalnamiqui. </div>
<div class='p'>
<span class="verse" id="PR11_30">30&#160;</span>Pero se masehuali catli itztoc xitlahuac iixpa TOTECO tepalehuía quen se cuahuitl catli temaca cuali nemilistli. Huan aqui quinnotza sequinoc ma quitoquilica TOTECO, yaya nelía tlalnamiqui. </div>
<div class='p'>
<span class="verse" id="PR11_31">31&#160;</span>Sintla catli itztoque xitlahuaque quiselíaj inintlaxtlahuil nica ipan ni tlaltipactli para catli quichijtoque, huajca más temachtli catli amo cuajcualme huan catli tlajtlacolchihuaj quiselise catli quinamiqui.  </div>
<div class='psalmlabel' id='PR12_0'> 12</div>
<div class='s'>Masehualme catli xitlahuaque huan ne sequinoc catli amo quitlepanitaj TOTECO </div>
<div class='p'>
<span class="verse" id="PR12_1">1&#160;</span>Se catli quipactía quiselía tlamachtili catli quixitlahua quipiya tlalnamiquilistli catli cuali. Pero se catli amo quinequi quitlacaquilis catli quixitlahua nelía huihuitic. </div>
<div class='p'>
<span class="verse" id="PR12_2">2&#160;</span>TOTECO quicualita se masehuali catli cuali. Pero TOTECO quitlalis tlatzacuiltilistli ipan nopa tlacatl catli moilhuía catli fiero huelis quichihuas. </div>
<div class='p'>
<span class="verse" id="PR12_3">3&#160;</span>Se masehuali amo quipantis temachili ipan inemilis ica catli fiero quichihua. Pero masehualme catli quichihuaj catli cuali, quena, quipiyaj ininnelhuayo catli calaqui huejcatla huan amo tleno quinolinis. </div>
<div class='p'>
<span class="verse" id="PR12_4">4&#160;</span>Se sihuatl catli nelcuali quihualiquilía ihuehue tlatlepanitacayotl pampa masehualme quitlachilíaj quen se tlanahuatijquetl ica se corona ipan itzonteco. Pero se sihuatl catli quihualiquilía ihuehue pinahualistli quicocohua ihuehue quen se cocolistli catli quicua iomiyohua. </div>
<div class='p'>
<span class="verse" id="PR12_5">5&#160;</span>Se cuali masehuali moilhuía quichihuas catli xitlahuac, pero amo cuajcualme moilhuíaj quenicatza hueli tlacajcayahuase. </div>
<div class='p'>
<span class="verse" id="PR12_6">6&#160;</span>Inincamanal masehualme catli amo quitlepanitaj TOTECO tecocohuaj hasta hueli temictía. Pero inincamanal masehualme catli itztoque xitlahuaque temanahuíaj tlen miquilistli. </div>
<div class='p'>
<span class="verse" id="PR12_7">7&#160;</span>Toteco Dios quintzontlamiltis amo cuajcualme, pero ininteipan ixhuihua masehualme catli quichihuaj catli cuali itztose ica temachtli para nochipa. </div>
<div class='p'>
<span class="verse" id="PR12_8">8&#160;</span>Masehualme quitlepanitaj se tlacatl catli quipiya cuali itlalnamiquilis, pero se catli huihuitic quiitaj para amo tleno ipati. </div>
<div class='p'>
<span class="verse" id="PR12_9">9&#160;</span>Más cuali se catli tequiti chicahuac huan mosoquihuía ipan itequi para quitlanis catli yaya huan itequipanojcahua quicuase, huan amo se masehuali catli mohueyimati huan amo quinequi motequihuis para quipiyas catli quicuas. </div>
<div class='p'>
<span class="verse" id="PR12_10">10&#160;</span>Se cuali masehuali motequipachohua por itlapiyalhua pampa amo quinequi ma tlaijiyohuica. Pero quema se masehuali catli amo quitlepanita TOTECO moyolilhuía para quitlasojtlas itlapiyal, noja pano fiero quichihuilía pampa san ya nopa quimati. </div>
<div class='p'>
<span class="verse" id="PR12_11">11&#160;</span>Se masehuali catli tequiti chicahuac ipan imila nochipa quipiyas miyac tlacualistli. Pero se catli huihuitic quinenpolohua itonal pampa tlatzihui. </div>
<div class='p'>
<span class="verse" id="PR12_12">12&#160;</span>Catli tlachtequij cualanij quema quiitaj para itequixpo quiichtectoc se tlamantli catli hueyi ipati. Pero cuajcualme quitlanij ica inintequi para huelis quinpalehuise sequinoc. </div>
<div class='p'>
<span class="verse" id="PR12_13">13&#160;</span>Amo cuajcualme istlacatij huan inincamanal quinmasiltía pampa nima nesi para amo melahuac. Pero cuajcualme amo istlacatij huan momanahuíaj tlen miyac tlamantli tlaohuijcayotl. </div>
<div class='p'>
<span class="verse" id="PR12_14">14&#160;</span>Se tlacatl catli quiijtohua catli melahuac quipantis miyac tlamantli catli cuali huan catli quitemitis inemilis ica paquilistli. Huan yaya catli tequiti cuali ica imax quiselis se tlaxtlahuili catli cuali. </div>
<div class='p'>
<span class="verse" id="PR12_15">15&#160;</span>Se catli huihuitic moilhuía para nemi ipan se ojtli xitlahuac huan amo quinequi consejos. Pero se masehuali catli tlalnamiqui quintlacaquilía catli quiconsejomacaj para ma monejnemiltis más cuali. </div>
<div class='p'>
<span class="verse" id="PR12_16">16&#160;</span>Se catli huihuitic nimantzi cualani quema sequinoc quitlaijilhuíaj. Pero se catli tlalnamiqui quipiya iyolo sintla quitlaijilhuíaj, yaya amo quinextía cualantli. </div>
<div class='p'>
<span class="verse" id="PR12_17">17&#160;</span>Se testigo catli quiijtohua nochi catli senquistoc melahuac, quichihua catli xitlahuac. Pero se testigo catli istlacati quichihua pampa quinequi tlacajcayahuas. </div>
<div class='p'>
<span class="verse" id="PR12_18">18&#160;</span>Itztoque sequin tlacame catli tecocohuaj ica inincamanal quen elisquía se machete catli tlatequi. Pero inincamanal tlalnamiquini eltoc quen se pajtli catli teyolchicahua huan teseseltía. </div>
<div class='p'>
<span class="verse" id="PR12_19">19&#160;</span>Icamanal se testigo catli quiijtohua nochi catli senquistoc melahuac huejcahuas pampa nochi quiitase para xitlahuac. Pero icamanal se testigo catli istlacati amo huejcahuas pampa nima monextis para amo melahuac. </div>
<div class='p'>
<span class="verse" id="PR12_20">20&#160;</span>Nochi catli moilhuíaj quichihuase catli amo cuali, quisencahuaj ipan ininyolo quenicatza huelis tlacajcayahuase. Pero catli itztoque xitlahuaque quipiyaj paquilistli ipan ininyolo pampa moyolilhuíaj catli cuali huelis quichihuase. </div>
<div class='p'>
<span class="verse" id="PR12_21">21&#160;</span>Amo quipantise tlatzacuiltili catli monejnemiltíaj xitlahuac, pero miyac tlaohuijcayotl quipantise ipan ininnemilis amo cuajcualme. </div>
<div class='p'>
<span class="verse" id="PR12_22">22&#160;</span>TOTECO quincualancaita masehualme catli istlacatij. Pero nochi catli quiijtohuaj catli melahuac, TOTECO quincualita. </div>
<div class='p'>
<span class="verse" id="PR12_23">23&#160;</span>Se catli tlalnamiqui amo mohueyimati, niyon amo quinnextilis sequinoc nochi catli quimati. Pero catli huihuitique tlahuel mohueyimatij huan quiijtohuaj miyac tlamantli catli eli san se huihuiyotl. </div>
<div class='p'>
<span class="verse" id="PR12_24">24&#160;</span>Xitequiti chicahuac huan tielis se tlayacanquetl, pero sintla timochihuas titlatzihui tielis itequipanojca seyoc masehuali. </div>
<div class='p'>
<span class="verse" id="PR12_25">25&#160;</span>Se masehuali catli moyoltequipachohua nelía tlaijiyohuía, pero se cuali camanali quimacas paquilistli ipan iyolo. </div>
<div class='p'>
<span class="verse" id="PR12_26">26&#160;</span>Se masehuali catli monejnemiltía xitlahuac quinyacana ihuampoyohua ipan se cuali ojtli, pero amo cuajcualme quinhuicaj sequinoc ipan se ojtli campa mocuapolose. </div>
<div class='p'>
<span class="verse" id="PR12_27">27&#160;</span>Se masehuali catli tlatzihui amo quinequi quitemos niyon cuahuitl para quiicxitis catli quipejtoc, san xoxohuic quicuas, pero se catli quipactía tequitis quitlanis catli nelcuali. </div>
<div class='p'>
<span class="verse" id="PR12_28">28&#160;</span>Masehualme catli quichihuaj catli cuali quitoquilíaj nopa ojtli catli tehuica campa onca nemilistli. Iniojhui amo yohui campa onca miquilistli.  </div>
<div class='psalmlabel' id='PR13_0'> 13</div>
<div class='p'>
<span class="verse" id="PR13_1">1&#160;</span>Se telpocatl catli tlalnamiqui quiselía catli itata quiijtohua quema quitlalnamictía, pero se catli tlahuihuiita amo quitlacaquilía catli quitlacahualtía. </div>
<div class='p'>
<span class="verse" id="PR13_2">2&#160;</span>Se masehuali catli camanalti cuajcuali tlamantli quipantis catli cuali ipan inemilis, pero masehualme catli amo quitlepanitaj TOTECO san quipantise tlahuilancayotl. </div>
<div class='p'>
<span class="verse" id="PR13_3">3&#160;</span>Se catli quipiya miyac cuidado ica catli quiijtohua huan amo quej hueli camanalti, quimocuitlahuía inemilis. Pero se catli quej hueli ontlananquilijtiquisa quipantía tlaohuijcayotl. </div>
<div class='p'>
<span class="verse" id="PR13_4">4&#160;</span>Se tlacatl catli tlatzihui quinequi miyac tlamantli, pero amo quinpantía por itlatzcayo. Pero se catli tequiti chicahuac, moricojchihuas. </div>
<div class='p'>
<span class="verse" id="PR13_5">5&#160;</span>Se masehuali catli itztoc xitlahuac iixpa TOTECO amo quinequi quiitas istlacaticayotl, pero nopa masehualme catli amo quitlepanitaj TOTECO teijistlacahuijtinemij, huan amo aqui quintlepanitas. </div>
<div class='p'>
<span class="verse" id="PR13_6">6&#160;</span>Nopa cuali tlamantli catli quichihuaj cuajcualme quinmanahuía mojmostla ipan ininnemilis. Pero catli fiero quichihuaj tlajtlacolchijca masehualme quintzontlamiltía. </div>
<div class='p'>
<span class="verse" id="PR13_7">7&#160;</span>Itztoque sequin masehualme catli pilteicneltzitzi, pero mohueyimatij huan monextíaj para tlapijpiyani. Huan itztoque sequinoc catli nelía tominpiyani, pero moechcapantlalíaj huan mochihuaj quen teicneltzitzi. </div>
<div class='p'>
<span class="verse" id="PR13_8">8&#160;</span>Quema quiichtequij se masehuali catli tominpiya huan quihuicaj huejca, quitlajtlaníaj ma tlaxtlahua miyac tomi para quimanahuis inemilis. Pero se catli teicneltzi amo monequi quiimacasis ajqueya quiitzquis huan tlajtlanis tomi. </div>
<div class='p'>
<span class="verse" id="PR13_9">9&#160;</span>Inemilis se cuali masehuali eltoc quen se tlahuili catli tlatlanextía campa hueli. Pero ininnemilis tlajtlacolchihuani eltoc quen se tlahuili catli tlatoctzitzi sehui. </div>
<div class='p'>
<span class="verse" id="PR13_10">10&#160;</span>Se masehuali catli motlepanita quipantis tlanajnanquilistli. Pero catli moicnonequi huan quitlacaquilía consejos, quipiyas tlalnamiquilistli. </div>
<div class='p'>
<span class="verse" id="PR13_11">11&#160;</span>Catli moilhuía quitlanis miyac tomi ipan se tlatoctzi mocajcayajtoc. Pero catli quisentilía tomi sesentzitzi huan ica miyac tequitl, quipiyas tomi catli momiyaquilis. </div>
<div class='p'>
<span class="verse" id="PR13_12">12&#160;</span>Quema se masehuali mojmostla quipiya nechiyalistli para quiselis se tlenijqui huan amo ajsi imaco, nelía quiyolcocohua. Pero quema se quinequi se tlamantli huan teipa quiselía, nelía yolpaqui. </div>
<div class='p'>
<span class="verse" id="PR13_13">13&#160;</span>Se masehuali catli amo quinequi quiitas itlanahuatilhua TOTECO, mocuapolos pampa amo quintoquilía. Pero aqui quintlepanitas tlanahuatilme, TOTECO quitiochihuas. </div>
<div class='p'>
<span class="verse" id="PR13_14">14&#160;</span>Itlamachtil se catli tlalnamiqui eltoc quen se ameli campa temaca se cuali nemilistli. Huan catli quitlacaquilíaj icamanal se catli tlalnamiqui momanahuíaj tlen nopa tlaquetztli catli quimictisquía. </div>
<div class='p'>
<span class="verse" id="PR13_15">15&#160;</span>Se masehuali catli tlalnamiqui quimachilía miyac tlamantli huan sequinoc quicualitaj. Pero iniojhui tlacajcayahuani tlahuel ohui pampa quiselise tlatzacuiltili por inintlajtlacolhua. </div>
<div class='p'>
<span class="verse" id="PR13_16">16&#160;</span>Nochi tlacame catli tlalnamiquij monejnehuilíaj achtihui sintla cuali para quichihuase se tlamantli o amo. Pero catli huihuitique amo monejnehuilíaj achtihui. Nimantzi quichihuaj tlen hueli tlamantli huan quinextíaj ihuihuiyo. </div>
<div class='p'>
<span class="verse" id="PR13_17">17&#160;</span>Se tlayolmelajquetl catli amo quitlepanita TOTECO quichihuas ma onca cualantli. Pero se tlayolmelajquetl catli temachtli teyolchicahua. </div>
<div class='p'>
<span class="verse" id="PR13_18">18&#160;</span>Quema se masehuali amo quinequi quicaquis catli quiconsejomaca, mochihuas teicneltzi huan teipa tlahuel mopinahuas. Pero se catli quitlacaquilía catli quinequi quixitlahuas teipa quiselis tlatlepanitacayotl. </div>
<div class='p'>
<span class="verse" id="PR13_19">19&#160;</span>Se paquilistli quema pano cuali tlamantli quen se quinequiyaya ma pano. Pero catli huihuitique amo quinequij quicahuase tlen fiero quichihuaj para quipantise catli cuali. </div>
<div class='p'>
<span class="verse" id="PR13_20">20&#160;</span>Se masehuali catli nemi ininhuaya catli tlalnamiquij mochihuas tlalnamiqui. Pero aqui nemi ininhuaya huihuime, quipantis ajqueya quinpojpostequis iomiyohua. </div>
<div class='p'>
<span class="verse" id="PR13_21">21&#160;</span>Tlamantli catli amo cuali quintoquilíaj catli tlajtlacolchijtinemij. Pero catli quichihuaj catli cuali quipantise miyac tlatiochihualistli. </div>
<div class='p'>
<span class="verse" id="PR13_22">22&#160;</span>Quema miqui se cuali masehuali, quincahuilijtehua miyac tlamantli catli cuali para iconehua huan hasta para iixhuihua. Pero quema miqui se catli tlajtlacolchijtinemi, iricojyo panos ica se catli quichihua catli cuali. </div>
<div class='p'>
<span class="verse" id="PR13_23">23&#160;</span>Se masehuali catli teicneltzi huelis quipiyas imil catli tlahuel tlaeli huan quimaca miyac tlacualistli. Pero sintla amo onca tlanahuatilme catli xitlahuac ipan ialtepe, fiero masehualme huelis quiichtequilise nochi. </div>
<div class='p'>
<span class="verse" id="PR13_24">24&#160;</span>Se masehuali catli amo quitlacahualtía icone quema quichihua tlamantli catli amo cuali, quinextía para amo quiicnelía. Pero aqui nelía quiicnelía icone, pehua quixitlahua quema noja tziquitetzi. </div>
<div class='p'>
<span class="verse" id="PR13_25">25&#160;</span>Se masehuali catli quichihua catli cuali quipiya miyac tlacualistli para huelis tlacuas hasta ixhuis. Pero amo cuajcualme mayancamictinemij pampa amo tequitij.  </div>
<div class='psalmlabel' id='PR14_0'> 14</div>
<div class='p'>
<span class="verse" id="PR14_1">1&#160;</span>Se sihuatl catli tlalnamiqui mojmostla quisencahua ichaj para ma eli más cuali, pero se catli huihuitic quisosolohua ichaj ica catli quichihua. </div>
<div class='p'>
<span class="verse" id="PR14_2">2&#160;</span>Catli monejnemiltía ipan nopa ojtli catli xitlahuac quiimacasi huan quitlepanita TOTECO. Pero se catli necuiltic nemi amo quinequi quiitas. </div>
<div class='p'>
<span class="verse" id="PR14_3">3&#160;</span>Icamanal se huihui masehuali quihualiquilía tlatzacuiltili. Pero inincamanal tlalnamiquini quinmocuitlahuía tlen catli amo cuali. </div>
<div class='p'>
<span class="verse" id="PR14_4">4&#160;</span>Quema amo onca torojme para tlaxahuase, amo oncas trigo ipan cuacali para pantzi. Pero quema onca torojme catli tequitij ica nochi ininchicahualis, momiyaquilis pixquistli. </div>
<div class='p'>
<span class="verse" id="PR14_5">5&#160;</span>Se testigo catli temachtli amo quema istlacatis, pero se testigo catli quipactía tlacajcayahua, mojmostla istlacati. </div>
<div class='p'>
<span class="verse" id="PR14_6">6&#160;</span>Se catli tlahuihuiita amo quema quipantis tlalnamiquilistli masque quiijtohua quitemohua. Pero se catli quimachilía miyac tlamantli, yaya amo ohui quipantía tlalnamiquilistli. </div>
<div class='p'>
<span class="verse" id="PR14_7">7&#160;</span>Ximohuejcatlali ica tlen quichihua se masehuali catli huihuitic, pampa yaya amo mitznextilis niyon se tlamantli catli cuali. </div>
<div class='p'>
<span class="verse" id="PR14_8">8&#160;</span>Se catli tlalnamiqui yaya moilhuía catli imelac huala ipan iojhui. Pero se catli huihuitic mocajcayahua ica iseltzi ica ihuihuiyo. </div>
<div class='p'>
<span class="verse" id="PR14_9">9&#160;</span>Catli huihuitique san huetzcaj quema tlajtlacolchihuaj. Pero masehualme catli xitlahuac nemij quipiyaj ipan ininyolo para monejnemiltise noja más xitlahuac. </div>
<div class='p'>
<span class="verse" id="PR14_10">10&#160;</span>Sesen masehuali quimati nopa tequipacholi o nopa paquilistli catli quipiya ipan iyolo. Huan amo aqui huelis quimachilis senquistoc catli seyoc quimati. </div>
<div class='p'>
<span class="verse" id="PR14_11">11&#160;</span>Nopa yejyectzi cali catli amo cuajcualme quipiyaj mososolos. Pero masque masehualme catli xitlahuaque san quipiya ininchaj catli teicneltzi nochi elis cuali para catli nopona itztoque. </div>
<div class='p'>
<span class="verse" id="PR14_12">12&#160;</span>Onca ojtli catli tlacame moilhuíaj para xitlahuac, pero catli yohuij ipan nopa ojtli quipantise miquilistli. </div>
<div class='p'>
<span class="verse" id="PR14_13">13&#160;</span>Huan masque huetzca se acajya, hueli onca catli quiyolcocohua miyac. Huan quema tlami huetzca, noja quimachilía nopa tequipacholi. </div>
<div class='p'>
<span class="verse" id="PR14_14">14&#160;</span>Amo cuajcualme mocahuaj cuesijtoque ica nochi catli fiero quichihuaj. Pero nochi catli quichihua se cuali masehuali quitemitía iyolo ica paquilistli. </div>
<div class='p'>
<span class="verse" id="PR14_15">15&#160;</span>Se catli huihuitzi nimantzi quineltoca nochi catli ihuampoyohua quiilhuíaj ma quichihua, pero se masehuali catli tlalnamiqui moilhuía sintla cuali para quichihuas se tlamantli o amo. </div>
<div class='p'>
<span class="verse" id="PR14_16">16&#160;</span>Se catli tlalnamiqui quiimacasi catli amo cuali huan mohuejcatlalía. Pero se catli huihuitic mochihua quen amo tleno quiimacasi huan momajcahua san quej hueli campa tlamantli mahuilili. </div>
<div class='p'>
<span class="verse" id="PR14_17">17&#160;</span>Se tlacatl catli yolquentzi nimantzi cualani huan quichihua tlamantli catli amo quinamiqui. Huan nochi masehualme quicualancaitaj se catli monejnehuilía quenicatza huelis tecocos o tecajcayahuas. </div>
<div class='p'>
<span class="verse" id="PR14_18">18&#160;</span>Catli huihuitzitzi san quipiyaj huihuiyotl ipan inintzonteco, pero catli tlalnamiquij inijuanti quipiyaj tlalnamiquilistli quen se corona yejyectzi catli quihuicaj ipan inintzonteco. </div>
<div class='p'>
<span class="verse" id="PR14_19">19&#160;</span>Fiero masehualme moixhuijtzomase iniixpa cuajcualme. Quena, motlancuaquetzase iniixpa catli quichihuaj catli xitlahuac huan quintlajtlanise tlapalehuili. </div>
<div class='p'>
<span class="verse" id="PR14_20">20&#160;</span>Ica masehualme catli teicneltzitzi hasta ininteiximatcahua amo quinequij quinitase. Pero tlapijpiyani quipiyaj miyac ininhuampoyohua. </div>
<div class='p'>
<span class="verse" id="PR14_21">21&#160;</span>Tlajtlacolchihua catli amo quinequi quiitas se catli icalnechca. Pero hueyi ipaquilis se tlacatl catli quintlasojtla catli teicneltzitzi huan quinpalehuía. </div>
<div class='p'>
<span class="verse" id="PR14_22">22&#160;</span>Catli moyolilhuíaj san catli amo cuali huelise quinchihuase mocuapolose, pero catli monejnehuilíaj catli cuali huelise quichihuase quipantise tlaicnelili huan catli temachtli. </div>
<div class='p'>
<span class="verse" id="PR14_23">23&#160;</span>Catli tequitij cuali quiselise inintlaxtlahuil. Pero catli san camanaltij huan amo quichihuaj inintequi mocahuase teicneltzitzi. </div>
<div class='p'>
<span class="verse" id="PR14_24">24&#160;</span>Nopa ricojyotl catli masehualme catli tlalnamiquij quitlanij quinhualiquilía miyac tlatlepanitacayotl. Pero catli huihuitique san quitlanij más huihuiyotl. </div>
<div class='p'>
<span class="verse" id="PR14_25">25&#160;</span>Se testigo catli quiijtohua catli melahuac quinmanahuía ininnemilis masehualme catli amo tleno quichijtoque. Pero se testigo catli tlacajcayahua san istlacati. </div>
<div class='p'>
<span class="verse" id="PR14_26">26&#160;</span>Masehualme catli quiimacasij huan quitlepanitaj TOTECO itztoque ica temachili, huan ipan TOTECO nojquiya ininconehua momanahuise. </div>
<div class='p'>
<span class="verse" id="PR14_27">27&#160;</span>Quema se masehuali quiimacasi huan quitlepanita TOTECO eltoc quen se ameli catli temaca se cuali nemilistli, huan quimanahuis catli eltoc nechca miquilistli. </div>
<div class='p'>
<span class="verse" id="PR14_28">28&#160;</span>Quema nelía momiyaquilíaj masehualme ipan se tlali, inintlanahuatijca mohueyichihuas. Pero quema mocahuaj san se quesqui masehualme ipan itlanahuatilis se tlayacanquetl, tlantiyas itequiticayo. </div>
<div class='p'>
<span class="verse" id="PR14_29">29&#160;</span>Se masehuali catli ohui para cualanis quimachilis miyac tlamantli. Pero se catli nimantzi cualani quinextía ihuihuiyo. </div>
<div class='p'>
<span class="verse" id="PR14_30">30&#160;</span>Quema se masehuali quipiya tlasejseltili ipan iyolo, quimacas se nemilistli catli huejcahuas ipan ni tlaltipactli. Pero sintla tiquixtocas catli sequinoc quipiyaj, quicuas moomiyo quen se cocolistli huan amo tihuejcahuas. </div>
<div class='p'>
<span class="verse" id="PR14_31">31&#160;</span>Aqui quitlaijiyohuiltía se catli teicneltzi quiixpano TOTECO catli quichijchijqui. Pero aqui quintlasojtla catli teicneltzitzi quinextilía TOTECO tlatlepanitacayotl. </div>
<div class='p'>
<span class="verse" id="PR14_32">32&#160;</span>Masehualme catli amo quitlepanitaj TOTECO motzontlamiltise ica inintlajtlacolhua. Pero catli itztoque xitlahuaque iixpa TOTECO motemachíaj ipan ya catli hueli quinmanahuis ipan miquilistli. </div>
<div class='p'>
<span class="verse" id="PR14_33">33&#160;</span>Tlalnamiquilistli mopantía ipan ininyolo masehualme catli tlalnamiquij. Pero amo mopantía tlalnamiquilistli campa catli huihuitique. </div>
<div class='p'>
<span class="verse" id="PR14_34">34&#160;</span>Quema nochi masehualme ipan se tlali monejnemiltíaj xitlahuac, sequinoc quihueyitlalíaj inintlal. Pero quema masehualme tlajtlacolchijtinemij, quihualiquilíaj pinahualistli. </div>
<div class='p'>
<span class="verse" id="PR14_35">35&#160;</span>Se tlanahuatijquetl yolpaqui ica itequipanojcahua catli tlalnamiquij huan quimatij tlaque quichihuase. Pero sintla se itequipanojca quihualica pinahualistli, quiajsis icualancayo nopa tlayacanquetl.  </div>
<div class='psalmlabel' id='PR15_0'> 15</div>
<div class='p'>
<span class="verse" id="PR15_1">1&#160;</span>Quema se acajya quinanquilía ica yejyectzi seyoc catli cualantoc, nimantzi quiseseltía. Pero sintla quinanquilis chicahuac, achi más quicualancamacas. </div>
<div class='p'>
<span class="verse" id="PR15_2">2&#160;</span>Se catli tlalnamiqui quicualtlalía catli tlamachtía para ma quiyoliti paquilistli. Pero se catli huihuitic san camanalti huihuiyotl catli amo tleno ipati. </div>
<div class='p'>
<span class="verse" id="PR15_3">3&#160;</span>TOTECO itztoc campa hueli huan quitlachilía tlaque quichihuaj nochi masehualme. Quintlachilía catli quichihuaj masehualme catli amo quitlepanitaj TOTECO huan catli quichihuaj cuajcualme. </div>
<div class='p'>
<span class="verse" id="PR15_4">4&#160;</span>Se masehuali catli camanalti ica camanali catli yamanic temaca se nemilistli catli cuali. Pero catli quiijtohua camanali catli tecajcayahua nelía teyolcocohua. </div>
<div class='p'>
<span class="verse" id="PR15_5">5&#160;</span>Se telpocatl catli huihuitic amo quinequi quitlacaquilis itata quema quitlacahualtía. Pero se catli tlalnamiqui, yaya quena. Quicaqui huan quichihua catli itata quiilhuía. </div>
<div class='p'>
<span class="verse" id="PR15_6">6&#160;</span>Ipan ichaj se masehuali catli itztoc xitlahuac onca miyac catli ica panos. Pero se masehuali catli amo quitlepanita TOTECO san quitlani tlaohuijcayotl. </div>
<div class='p'>
<span class="verse" id="PR15_7">7&#160;</span>Inincamanal tlalnamiquini temaca tlalnamiquilistli. Pero masehualme catli amo quitlepanitaj TOTECO amo quipiyaj tlalnamiquilistli para temaca. </div>
<div class='p'>
<span class="verse" id="PR15_8">8&#160;</span>TOTECO amo quinequi quiitas nopa tlacajcahualistli catli fiero masehualme quimacaj. Pero quimaca miyac paquilistli quema motlatlajtíaj masehualme catli itztoque xitlahuaque iixpa. </div>
<div class='p'>
<span class="verse" id="PR15_9">9&#160;</span>TOTECO amo quinequi quiitas nopa ojtli catli ipan nemij amo cuajcualme. Pero yaya quinicnelía catli quinequij quitoquilise catli nelxitlahuac ipan nochi catli quichihuase. </div>
<div class='p'>
<span class="verse" id="PR15_10">10&#160;</span>TOTECO quintlalnamictis catli quicajtehuase iojhui TOTECO para sempa quichihuase catli fiero. Pero sintla se amo quinequis quicualtlalis inemilis quema TOTECO quixitlahua, TOTECO quintzontlamiltis. </div>
<div class='p'>
<span class="verse" id="PR15_11">11&#160;</span>TOTECO quiita nochi catli pano ica catli mopantíaj campa teostotl huan campa mictla, pero noja más quimati sesen piltlamantzitzi catli eltoc ipan ininyolo masehualme. </div>
<div class='p'>
<span class="verse" id="PR15_12">12&#160;</span>Se catli tlahuihuiita amo quiicnelía catli quitlacahualtía huan quinequi quixitlahuas. Amo quinequi quinnechcahuis catli tlalnamiquij pampa amo quinequi ma quiixcoilhuica para amo cuali catli quichihua. </div>
<div class='p'>
<span class="verse" id="PR15_13">13&#160;</span>Se catli yolpactoc, tenextilía ipaquilis pampa huetzca, huan se catli moyoltequipachojtoc, nimantzi quinextía ipan ixayac. </div>
<div class='p'>
<span class="verse" id="PR15_14">14&#160;</span>Iyolo se masehuali catli tlalnamiqui tlahuel quinequi quimachilis más tlamantli. Pero se catli huihuitic san moixhuitía ica más huihuiyotl. </div>
<div class='p'>
<span class="verse" id="PR15_15">15&#160;</span>Se masehuali catli yolcuesihui quiita nochi tonali para nelfiero, pero se catli yolpactoc, mojmostla quiita quen elisquía ilhuitl. </div>
<div class='p'>
<span class="verse" id="PR15_16">16&#160;</span>Más cuali para se masehuali elis teicneltzi huan quiimacasi huan quitlepanita TOTECO, huan amo para quipiyasquía miyac tomi ica yoltequipacholi. </div>
<div class='p'>
<span class="verse" id="PR15_17">17&#160;</span>Achi más cuali se quicuas san quilitl ipan se cali campa onca tlaicnelijcayotl, huan amo quicuas toro nacatl campa onca cualantli. </div>
<div class='p'>
<span class="verse" id="PR15_18">18&#160;</span>Se masehuali catli nimantzi cualani quintlahuilanaltía sequinoc, pero se catli quipiya iyolo, yaya quinseseltía. </div>
<div class='p'>
<span class="verse" id="PR15_19">19&#160;</span>Se catli tlatzihui quiohuijmati nochi tlamantli ipan ni nemilistli huan quinita nochi tlamantli quen huitztli catli ohui para quinpanos, pero masehualme catli quichihuaj catli xitlahuac quiitaj para amo ohui nopa tlamantli catli quinixnamictihuala. Ininnemilis eltoc quen se ojtli catli patlahuac. </div>
<div class='p'>
<span class="verse" id="PR15_20">20&#160;</span>Se telpocatl catli tlalnamiqui quinmaca miyac paquilistli itatahua, pero se catli huihuitic quincualancaita. </div>
<div class='p'>
<span class="verse" id="PR15_21">21&#160;</span>Se catli amo tlalnamiqui mopaquilismaca ica nochi huihuiyotl catli quichihua, pero se catli quimachilía miyac tlamantli quichihua campica para moxitlahuas huan quitoquilis nopa ojtli catli cuali. </div>
<div class='p'>
<span class="verse" id="PR15_22">22&#160;</span>Quema se acajya quinequi quichihuas se tlamantli pero amo motlatzintoquilía quenicatza quichihuas o sintla cuali para quichihuas, amo quisa cuali itequi. Pero quema se motlajtlanía miyac consejos tlen tlalnamiquini, nochi catli quichihua quisa cuali. </div>
<div class='p'>
<span class="verse" id="PR15_23">23&#160;</span>Nochi masehualme quinpactía quema se tlananquilía cuali huan tepalehuía tlamachilise más. Nelía yejyectzi quema se acajya quimati quenicatza quicamanalhuis se catli quipiya tequipacholi huan quiilhuis catli quinamiqui ipan nopa tlatoctzi quema monequi. </div>
<div class='p'>
<span class="verse" id="PR15_24">24&#160;</span>Masehualme catli tlalnamiquij quitoquilíaj nopa ojtli ica huejcapa catli tehuica ilhuicac campa onca nemilistli. Inijuanti quihuejcacajtoque nopa ojtli catli tehuica mictla. </div>
<div class='p'>
<span class="verse" id="PR15_25">25&#160;</span>TOTECO quisosolos ininchaj masehualme catli mohueyimatij huan nochi tlamantli catli quipiyaj, pero yaya quimocuitlahuía nochi catli iniaxca cahual toahuihua. </div>
<div class='p'>
<span class="verse" id="PR15_26">26&#160;</span>TOTECO amo quinequi quiitas catli fiero monejnehuilíaj amo cuajcualme, pero quipiya paquilistli ica catli quiijtohuaj masehualme catli yoltlapajpactique pampa cuali inincamanal. </div>
<div class='p'>
<span class="verse" id="PR15_27">27&#160;</span>Se masehuali catli quinequi tlacajcayahuas huan moaxcatis catli seyoc iaxca quihualicas catli fiero ipan ichampoyohua, pero aqui amo quiselis tomi catli amo quitlantoc itztos ica cuali. </div>
<div class='p'>
<span class="verse" id="PR15_28">28&#160;</span>Se masehuali catli itztoc xitlahuac iixpa TOTECO monejnehuilía quenicatza tlananquilis quen quinamiqui, pero se masehuali catli amo quitlepanita TOTECO ontlananquilijtiquisa nimantzi ica camanali catli amo cuali. </div>
<div class='p'>
<span class="verse" id="PR15_29">29&#160;</span>TOTECO mohuejcatlalijtoc tlen masehualme catli fiero ininnemilis, pero quintlacaquilía quema motlatlajtíaj masehualme catli itztoque xitlahuaque iixpa. </div>
<div class='p'>
<span class="verse" id="PR15_30">30&#160;</span>Quema se acajya ixpaqui, quinchihua sequinoc ma quipiyase paquilistli ipan ininyolo, huan quema se quihualica se camanali catli cuali, quinmaca masehualme chicahualistli hasta ipan iniomiyo. </div>
<div class='p'>
<span class="verse" id="PR15_31">31&#160;</span>Nopa masehuali catli quichihuilía cuenta quema seyoc quimacas consejo para quimanahuis inemilis, teipa mopantis ininhuaya catli nelía tlalnamiquij. </div>
<div class='p'>
<span class="verse" id="PR15_32">32&#160;</span>Catli amo quichihuilía cuenta catli quinequi quitlalnamictis, ica iseltzi mochihuilía catli fiero. Pero se catli quitlacaquilía quema seyoc quixitlahuasnequi, quimachilis miyac tlamantli. </div>
<div class='p'>
<span class="verse" id="PR15_33">33&#160;</span>Sintla tiquimacasi huan tijtlepanita TOTECO mitzchihuas tielis titlalnamiqui. Huan catli moechcapantlalía iixpa ya, teipa quipantis tlatlepanitacayotl.  </div>
<div class='psalmlabel' id='PR16_0'> 16</div>
<div class='p'>
<span class="verse" id="PR16_1">1&#160;</span>Tojuanti hueli tijcualtlalise ipan toyolo tlaque tijchihuase, pero TOTECO quiijtos sintla cuali o amo para tijchihuase catli timoilhuijtoque. </div>
<div class='p'>
<span class="verse" id="PR16_2">2&#160;</span>Se masehuali quiita nochi tlamantli catli quichihua para cuali, pero TOTECO quitlachilía iyolo huan quiita para tlen quichijqui catli quichijtoc. </div>
<div class='p'>
<span class="verse" id="PR16_3">3&#160;</span>Nochi catli ta timoilhuía para tijchihuas xijcahuili imaco TOTECO para mitzyacanas, huan yaya mitzpalehuis para quisas cuali catli timoilhuijtoc. </div>
<div class='p'>
<span class="verse" id="PR16_4">4&#160;</span>TOTECO quichijchijqui nochi tlamantli para ma quitlamilti ipaquilis. Quinchijchijtoc fiero masehualme para ma quiselica inintlaijiyohuilis ipan nopa tonal catli amo cuali. </div>
<div class='p'>
<span class="verse" id="PR16_5">5&#160;</span>TOTECO quincualancaita nochi masehualme catli mohueyimatij, huan temachtli quiselise inintlatzacuiltilis. </div>
<div class='p'>
<span class="verse" id="PR16_6">6&#160;</span>Para se quixitlahuas catli tlajtlacolchihua monequi miyac teicnelijcayotl huan camanali catli melahuac. Huan quema yaya pehuas quiimacasis huan quitlepanitas TOTECO, moiyocatlalis ica tlamantli catli amo cuali. </div>
<div class='p'>
<span class="verse" id="PR16_7">7&#160;</span>Quema iojhui se masehuali quipactía TOTECO, hasta icualancaitacahua nojquiya moyoltlalise ica nopa masehuali. </div>
<div class='p'>
<span class="verse" id="PR16_8">8&#160;</span>Más paqui se masehuali catli quipiya pilquentzi tomi, pero monejnemiltía xitlahuac, que se catli quitlantoc miyac tomi pampa tlacajcayahua. </div>
<div class='p'>
<span class="verse" id="PR16_9">9&#160;</span>Tojuanti hueli timonejnehuilíaj canque cuali tiyase, pero yaya TOTECO catli quiijtohua sintla nopona tiyase o amo. </div>
<div class='p'>
<span class="verse" id="PR16_10">10&#160;</span>TOTECO quipalehuía se tlanahuatijquetl para quiijtos catli xitlahuac quema tetlajtolsencahua, huajca amo quinamiqui para istlacatis huan mocuapolos. </div>
<div class='p'>
<span class="verse" id="PR16_11">11&#160;</span>TOTECO quinequi para nochi tlayejyecoli huan tlatamachihuali catli motequihuijtoc ma eli xitlahuac. Yaya TOTECO catli quichihua nochi tlanahuatili huan nochi masehualme monequi quichihuase catli yaya quiijtojtoc. </div>
<div class='p'>
<span class="verse" id="PR16_12">12&#160;</span>TOTECO amo quinequi quiitas se tlanahuatijquetl catli quichihuas catli amo cuali, pampa se catli quipiya tequiticayotl monequi itztos xitlahuac para itlanahuatilhua ma quipiya chicahualistli. </div>
<div class='p'>
<span class="verse" id="PR16_13">13&#160;</span>Tlanahuatiani yolpaquij quema ininmasehualhua quiijtohuaj catli xitlahuac. Quinicnelíaj catli quinyolmelahuaj senquistoc catli panoc. </div>
<div class='p'>
<span class="verse" id="PR16_14">14&#160;</span>Icualancayo se tlanahuatijquetl huelis quichihuas para ma miqui se masehuali, pero se catli tlalnamiqui quiyoltlalis. </div>
<div class='p'>
<span class="verse" id="PR16_15">15&#160;</span>Masehualme catli quipaquilismacaj se tlanahuatijquetl quiselíaj miyac tlamantli catli cuali. Para nopa masehuali catli quiselía nopa tlatiochihuali eltoc quen quema huetzi miyac atl quema ayamo tlaquiyajtoc. </div>
<div class='p'>
<span class="verse" id="PR16_16">16&#160;</span>Nelía más cuali sintla tijtemos tlalnamiquilistli huan para tijmachilis miyac tlamantli, huan amo oro niyon plata. </div>
<div class='p'>
<span class="verse" id="PR16_17">17&#160;</span>Iniojhui catli itztoque xitlahuaque quitlahuelcahua campa onca catli amo cuali. Aqui momocuitlahuía para amo quichihuas catli amo cuali quimocuitlahuía inemilis. </div>
<div class='p'>
<span class="verse" id="PR16_18">18&#160;</span>Aqui achtihui mohueyimati, teipa motepotlamis, huan aqui achtihui motlepanita teipa huetzis huan tlahuel mococos. </div>
<div class='p'>
<span class="verse" id="PR16_19">19&#160;</span>Más cuali timoechcapantlalis huan tiitztos ininhuaya teicneltzitzi, huan amo para timochihuas catli titlapijpiya ica tlamantli tlachtectli ininhuaya catli mohueyimatij. </div>
<div class='p'>
<span class="verse" id="PR16_20">20&#160;</span>Se masehuali catli quitlacaquilía tlamachtili quipantis catli cuali. Huan TOTECO quintiochihuas catli ipan ya motemachíaj. </div>
<div class='p'>
<span class="verse" id="PR16_21">21&#160;</span>Tlalnamiquini moiximajtoque pampa quimachilíaj miyac tlamantli. Huan catli quitequihuíaj cuajcuali camanali quema camanaltij achi más mochihuaj tlalnamiquini. </div>
<div class='p'>
<span class="verse" id="PR16_22">22&#160;</span>Sintla tijpiya tlamachilistli para timonejnemiltis nelía cuali, eltoc quen se ameli moyoltipa catli temaca se nemilistli catli yejyectzi. Pero nojquiya huihuitique catli quichihuaj campica quinxitlahuase catli huihuitique. </div>
<div class='p'>
<span class="verse" id="PR16_23">23&#160;</span>Pampa cuali itzonteco se masehuali catli tlalnamiqui, momocuitlahuía ica catli quiijtohua. Cuali quimati para teseseltis huan teyolpitzahua ica icamanal quen quinamiqui. </div>
<div class='p'>
<span class="verse" id="PR16_24">24&#160;</span>Camanali catli yamanic eltoc quen nectli. Quichihuas más tzopelic monemilis huan eltoc quen se pajtli catli temaca chicahualistli. </div>
<div class='p'>
<span class="verse" id="PR16_25">25&#160;</span>Onca se ojtli catli masehualme quiitaj para cuali huan xitlahuac, pero nopa ojtli quinhuicas xitlahuac campa mictla. </div>
<div class='p'>
<span class="verse" id="PR16_26">26&#160;</span>Quema mayana se tequipanojquetl, quipalehuía. Quichihua nopa tequipanojquetl ma tequiti cuali para quipiyas itlacualis. </div>
<div class='p'>
<span class="verse" id="PR16_27">27&#160;</span>Se masehuali catli amo quitlepanita TOTECO quitemohua catli amo cuali catli sequinoc quichijtoque para quiixnextis. Icamac eltoc quen se tlilelemectli catli quitlatía nochi. </div>
<div class='p'>
<span class="verse" id="PR16_28">28&#160;</span>Se tlacatl catli amo quitlepanita TOTECO quiyolitía cualantli. Huan se catli tetlaijilhuía quinxelohua catli monelhuampoxchijtoque. </div>
<div class='p'>
<span class="verse" id="PR16_29">29&#160;</span>Se masehuali catli fiero inemilis quicajcayahua hasta inelhuampox. Quihuica ipan ojtli catli amo cuali. </div>
<div class='p'>
<span class="verse" id="PR16_30">30&#160;</span>Ijcopi iixteyol quema monejnehuilía para quichihuas catli amo cuali. Motennatzcua para quinequisquía ma mochihua catli fiero moilhuía. </div>
<div class='p'>
<span class="verse" id="PR16_31">31&#160;</span>Nopa cuaichtli eli quen se xochi corona para se masehuali catli ya huehuejtixtoc, huan mopantía campa masehualme catli monejnemiltíaj xitlahuac. </div>
<div class='p'>
<span class="verse" id="PR16_32">32&#160;</span>Más cuali catli quipiyas iyolo huan amo cualani que catli itztoc tetic. Más cuali catli monahuatis ica iseltzi para amo quichihuas catli fiero, que se catli quitlanis se altepetl. </div>
<div class='p'>
<span class="verse" id="PR16_33">33&#160;</span>Se masehuali huelis quimajcahuas nopa piltetzitzi para quitemos isuerte, pero eltoc TOTECO catli quiijtohua catli panos ipan inemilis.  </div>
<div class='psalmlabel' id='PR17_0'> 17</div>
<div class='p'>
<span class="verse" id="PR17_1">1&#160;</span>Más cuali para quipiyase san tochoj para quicuase ipan se cali campa onca tlasehuilistli, huan amo para quipiyase miyac tlacualistli ipan se cali campa nochi mocualaníaj. </div>
<div class='p'>
<span class="verse" id="PR17_2">2&#160;</span>Se tequipanojquetl catli tlalnamiqui quipiyas tequiticayotl para quinahuatis itelpoca iteco catli amo tlatlepanita. Nopa cuali tequipanojquetl quixejxelos ininhuaya nopa icnime catli iteco quicajtehuas. </div>
<div class='p'>
<span class="verse" id="PR17_3">3&#160;</span>Ica tlitl quipajpacaj plata huan oro para ma mocahua senquistoc cuali, pero yaya TOTECO quiyejyecohua huan quipajpaca toyolo. </div>
<div class='p'>
<span class="verse" id="PR17_4">4&#160;</span>Amo cuajcualme huan istlacatini quitlacaquilíaj camanali catli fiero. Quichihuilíaj cuenta inincamanal masehualme catli quinequij quintzontlamiltise sequinoc. </div>
<div class='p'>
<span class="verse" id="PR17_5">5&#160;</span>Aqui quipinajtía catli teicneltzi quiixpano TOTECO. Huan nochi catli quihuetzquilíaj se catli tlaijiyohuía, TOTECO temachtli quintlatzacuiltis. </div>
<div class='p'>
<span class="verse" id="PR17_6">6&#160;</span>Se huehue tlacatl yolpaqui por iixhuihua. Coneme yolpaquij por inintatahua. </div>
<div class='p'>
<span class="verse" id="PR17_7">7&#160;</span>Amo quinamiqui para se huihui tlacatl camanaltis ica miyac tlalnamiquilistli. Huan niyon quentzi quinamiqui para se tlanahuatijquetl para istlacatis. </div>
<div class='p'>
<span class="verse" id="PR17_8">8&#160;</span>Se catli quitlaxtlahuis se tequitiquetl ichtacatzi para quipalehuis moilhuía para quipiya suerte. Moilhuía para nochi quisa cuali para ya campa hueli yohui. </div>
<div class='p'>
<span class="verse" id="PR17_9">9&#160;</span>Aqui amo tenextilía itlajtlacol ihuampox catli quiixpano quipiya teicnelijcayotl, pero aqui tlatoctzitzi tematiltía quihuejcatlalía ihuampox. </div>
<div class='p'>
<span class="verse" id="PR17_10">10&#160;</span>Se catli tlalnamiqui más nimantzi moxitlahua quema seyoc san se quentzi quitlacahualtía, huan amo quen moxitlahua se catli huihuitic masque quimaquilise cien hueltas ipan icuitlapa. </div>
<div class='p'>
<span class="verse" id="PR17_11">11&#160;</span>Masehualme catli amo tlatlepanitaj quitemohuaj catli amo cuali para quichihuase, pero TOTECO quintitlanilis itlayolmelajca catli temajmati para quintlatzacuiltis chicahuac. </div>
<div class='p'>
<span class="verse" id="PR17_12">12&#160;</span>Más cuali elisquía sintla timonamiquisquía ica se tenan osa catli quiichtequilijtoque ipilconehua, huan amo ica se catli huihuitic catli quinextijtoc ihuihuiyo iniixpa miyac masehualme. </div>
<div class='p'>
<span class="verse" id="PR17_13">13&#160;</span>Catli quicuepilis ica catli amo cuali se catli quichihuilijtoc catli cuali, nochipa quipiyas tlatelchihualistli ipan ichaj. </div>
<div class='p'>
<span class="verse" id="PR17_14">14&#160;</span>Se catli quipehualtis se cualantli eltoc quen se catli quitzintlapos se hueyatl para ma pano ipan ichaj, elis ohui teipa para quiquetzas. Huajca achi cuali xijcahua se tlamantli huan amo xijpehualti para ximonajnanquili ica seyoc. </div>
<div class='p'>
<span class="verse" id="PR17_15">15&#160;</span>TOTECO quincualancaita catli quitlapojpolhuíaj se catli melahuac quihuica tlajtlacoli, huan nojquiya quincualancaita catli quitlatzacuiltíaj se catli amo tleno quichijtoc. </div>
<div class='p'>
<span class="verse" id="PR17_16">16&#160;</span>San tlapic para titlaxtlahuas para ma momachtis más se catli huihuitic, catli ipan iyolo niyon se quentzi tlalnamiquilistli amo quipiya o quinequi. </div>
<div class='p'>
<span class="verse" id="PR17_17">17&#160;</span>Se tocualhuampox temachtli techicnelía nochipa. Quema onca tlaohuijcayotl techpalehuía quen elisquía se toicni. </div>
<div class='p'>
<span class="verse" id="PR17_18">18&#160;</span>Amo quipiya tlalnamiquilistli catli quiijtos quiixtlahuas catli ihuampox tlahuica. Huihuitic catli mocuiltía quiixtlahuas catli seyoc tlahuica, o temacas ifirma para seyoc. </div>
<div class='p'>
<span class="verse" id="PR17_19">19&#160;</span>Aqui quipactía tlanajnanquilis quipactía tlajtlacolchihua. Aqui mohueyimati ica iseltzi motemolía tlaohuijcayotl. </div>
<div class='p'>
<span class="verse" id="PR17_20">20&#160;</span>Se catli fiero iyolo amo quema quipantis catli cuali, huan se catli tlacajcayajtinemi ica catli quiijtohua quipantis catli amo cuali. </div>
<div class='p'>
<span class="verse" id="PR17_21">21&#160;</span>Nelía se hueyi tequipacholi quipantis itata se telpocatl catli tlahuel huihuitic. Amo quema yolpaquis itata se catli amo tlatlepanita. </div>
<div class='p'>
<span class="verse" id="PR17_22">22&#160;</span>Yolpaquilistli tepalehuía quen elisquía se cuali pajtli. Pero quema se masehuali moyoltequipachohua quitlamiltía ichicahualis quen se cocolistli catli quihuatza iomiyo. </div>
<div class='p'>
<span class="verse" id="PR17_23">23&#160;</span>Tequitini catli amo cuajcualme quiselíaj tlaxtlahuili ichtacatzi, huan yeca tlatlajtolsencahuaj amo xitlahuac. </div>
<div class='p'>
<span class="verse" id="PR17_24">24&#160;</span>Masehualme catli tlalnamiquij quimelac itaj tlalnamiquilistli pampa quinequij quipiyase más, pero catli huihuitique campa hueli tlachixtiyohuij pampa amo quimatij catli quinequij. </div>
<div class='p'>
<span class="verse" id="PR17_25">25&#160;</span>Se telpocatl catli amo quitlepanita TOTECO quincuesolmaca itatahua. Quichihua ininnemilis ma eli ohui. </div>
<div class='p'>
<span class="verse" id="PR17_26">26&#160;</span>Amo quinamiqui para se quitlalilis tlatzacuiltili se catli amo tlaixpanotoc. Niyon amo quinamiqui quihuijhuitequise se catli nemi xitlahuac. </div>
<div class='p'>
<span class="verse" id="PR17_27">27&#160;</span>Se catli quimocuitlahuía icamac para amo camanaltis tlahuel, yaya quipiya tlalnamiquilistli. Se masehuali catli quimachilía miyac tlamantli amo nimantzi cualani. </div>
<div class='p'>
<span class="verse" id="PR17_28">28&#160;</span>Masque huihuitic, se masehuali nesi para tlalnamiqui sintla amo molinía. Quema se quitzacua icamac nesi quen tlamachilía.  </div>
<div class='psalmlabel' id='PR18_0'> 18</div>
<div class='p'>
<span class="verse" id="PR18_1">1&#160;</span>Se catli itzcuimitl moiyocacahua tlen sequinoc masehualme pampa san moilhuía catli yaya iseltzi quinequi. Monajnanquilía ica nochi catli cuali inintlalnamiquilis. </div>
<div class='p'>
<span class="verse" id="PR18_2">2&#160;</span>Masehualme catli huihuitique amo quinequij tlamachilise, san quinequij tematiltise catli moilhuíaj. </div>
<div class='p'>
<span class="verse" id="PR18_3">3&#160;</span>Se tlacatl catli fiero inemilis quimati tlahuihuiita. Nimantzi pehua tepinahualtía huan tlanajnanquilía pampa ayacmo tleno quitlepanita. </div>
<div class='p'>
<span class="verse" id="PR18_4">4&#160;</span>Icamanal se tlacatl catli tlalnamiqui eltoc quen atentli catli tlahuel huejcatla ica se atl catli temaca se cuali nemilistli. Quen meya miyac atl ipan se ameli, icamanal tepalehuía huan temaca tlalnamiquilistli. </div>
<div class='p'>
<span class="verse" id="PR18_5">5&#160;</span>Tlajtlacoli sintla se juez quipalehuis catli amo cuali quichihua. Nojquiya amo cuali sintla se juez quitlatzacuiltía se catli amo tleno quichijtoc. </div>
<div class='p'>
<span class="verse" id="PR18_6">6&#160;</span>Catli huihuime quiijtohuaj tlatoctzitzi quipehualtía tlanajnanquilistli. Inincamanal quihualica miyac tlahuilancayotl. </div>
<div class='p'>
<span class="verse" id="PR18_7">7&#160;</span>Ica icamac se catli huihuitic monenpolos. Ica catli quiijtohua moijilpía ipan tlaohuijcayotl. </div>
<div class='p'>
<span class="verse" id="PR18_8">8&#160;</span>Icamanal se catli ichtacatzi mitzilhuis se camanali para quitlaijilhuis seyoc, eltoc quen se tlamantli ajhuiyac ipan mocamac, pero para catli quitlaijilhuía, calaqui hasta más ipan iyolijtic para quicocos. </div>
<div class='p'>
<span class="verse" id="PR18_9">9&#160;</span>Se masehuali catli tlatzihui ipan itequi san se eltoc ica se catli san quisosolohua catli iaxca iteco. </div>
<div class='p'>
<span class="verse" id="PR18_10">10&#160;</span>TOTECO eltoc quen se huejcapantic tepancali campa masehualme hueli momanahuise. Cuajcualme yohuij campa TOTECO huan ayacmo aqui hueli quincocos. </div>
<div class='p'>
<span class="verse" id="PR18_11">11&#160;</span>Catli tominpiyaj moilhuíaj para inintomi temachtli huelis quinmanahuis tlen miquilistli. Ipan inintlalnamiquilis inintomi quinmaca temachili quen se hueyi altepetl catli cuali tzactoc ica se tepamitl catli tilahuac, pero mocajcayajtoque. </div>
<div class='p'>
<span class="verse" id="PR18_12">12&#160;</span>Quema se masehuali mohueyimati, huetzis ipan pinahualistli, pero quema se moechcapantlalía, quihualiquilía tlatlepanitacayotl. </div>
<div class='p'>
<span class="verse" id="PR18_13">13&#160;</span>Nelía se huihuiyotl huan se pinahualistli sintla titlananquilis quema noja ayamo tijcactoc nochi catli quichihuaj campica para mitzilhuise. </div>
<div class='p'>
<span class="verse" id="PR18_14">14&#160;</span>Se masehuali hueli quiijiyohuis se cocolistli ipan itlacayo, pero sintla se tlahuel quiyolcocos, nelía ohui quiijiyohuis. </div>
<div class='p'>
<span class="verse" id="PR18_15">15&#160;</span>Se masehuali catli tlalnamiqui nochipa quinequi quimachilis tlamantli yancuic. Nochipa tlacactoc para quicaquis más tlalnamiquilistli. </div>
<div class='p'>
<span class="verse" id="PR18_16">16&#160;</span>Se masehuali catli temaca nemactli quitlapohua puertas para ipan calaquis. Huan huelis ajsis hasta iniixpa huejhueyi masehualme. </div>
<div class='p'>
<span class="verse" id="PR18_17">17&#160;</span>Nesi xitlahuac catli quiijtohua nopa achtihui masehuali catli monextía iixpa se juez para momanahuis, pero teipa huala ne se huan tenextilía para nelía tlaixpanotoc. </div>
<div class='p'>
<span class="verse" id="PR18_18">18&#160;</span>Nopa tequitini hueli quiquixtise suertes para quimatise temachtli quenicatza quisencahuase se cualantli catli ohui. Ica suertes tlamis camanali. </div>
<div class='p'>
<span class="verse" id="PR18_19">19&#160;</span>Nelía ohui para sempa timohuampoxchihuas ihuaya se moicni catli tiquixpanotoc, huelis más amo ohui para tijtlanis se altepetl catli yahualtic tzactoc ica tepamitl. Cualantli quinxejxelohua catli achtihui mohuampoxchihuayayaj quen se puerta ica candado quixejxelohua catli calijtic huan calteno. </div>
<div class='p'>
<span class="verse" id="PR18_20">20&#160;</span>Se catli quinpalehuía sequinoc huan temaca cuali tlamachtili, quitemitía tlen ya iyolo quen se tlacualistli catli quiixhuitía iijtic. Quema se masehuali quiijtohua catli quinamiqui, momaca miyac paquilistli. </div>
<div class='p'>
<span class="verse" id="PR18_21">21&#160;</span>Se huelis quipantis miquilistli o se nemilistli cuali por catli quiijtohua. Huan se catli tlahuel quinequi camanaltis quiselis catli quitlantoc ica icamanal sintla cuali o amo. </div>
<div class='p'>
<span class="verse" id="PR18_22">22&#160;</span>Se tlacatl catli mocuili se sihuatl quipantijtoc se tlamantli catli cuali, huan TOTECO nelía paquis ica catli quichijtoc. </div>
<div class='p'>
<span class="verse" id="PR18_23">23&#160;</span>Se teicneltzi motlajtlanía tlapalehuili, pero nopa masehuali catli tominpiya quinanquilía chicahuac. </div>
<div class='p'>
<span class="verse" id="PR18_24">24&#160;</span>Se masehuali catli quinequi quinpiyas ihuampoyohua, monequi quinpalehuis sequinoc quen mochihuaj masehualme catli mohuampoxchijtoque. Pero itztoque tohuampoyohua catli más techicnelíaj que toicnihua.  </div>
<div class='psalmlabel' id='PR19_0'> 19</div>
<div class='p'>
<span class="verse" id="PR19_1">1&#160;</span>Más cuali se masehuali teicneltzi catli monejnemiltía xitlahuac huan amo se huihui masehuali catli amo quitlepanita TOTECO. </div>
<div class='p'>
<span class="verse" id="PR19_2">2&#160;</span>Mahuilili sintla se acajya nimantzi quinequi quichihuas se tlamantli catli amo quimati. Huelis nima huetzis ipan tlajtlacoli. </div>
<div class='p'>
<span class="verse" id="PR19_3">3&#160;</span>Se masehuali ica ihuihuiyo quicuapolohua iojhui catli cuali, huan teipa quitlajtlacoltía TOTECO ica catli quipanotoc. </div>
<div class='p'>
<span class="verse" id="PR19_4">4&#160;</span>Se masehuali catli tominpiya quinpiya miyac ihuampoyohua, pero se catli teicneltzi hasta ihuampoyohua quitlahuelcahuaj. </div>
<div class='p'>
<span class="verse" id="PR19_5">5&#160;</span>Se testigo catli san tlacajcayahua quiselis itlatzacuiltilis, huan catli istlacatij iixpa se juez amo huelise momanahuise. </div>
<div class='p'>
<span class="verse" id="PR19_6">6&#160;</span>Miyac masehualme quitemohuaj se catli hueyi iyolo ica catli teicneltzitzi para ma quinchihuili se favor. Nochi quinequij mohuampoxchihuase ihuaya. </div>
<div class='p'>
<span class="verse" id="PR19_7">7&#160;</span>Sintla hasta iicnihua se teicneltzi quitlahuelcahuaj, huajca achi más ihuampoyohua amo quinequise quiitase. Catli teicneltzi quintemohua huan quinnojnotza ihuampoyohua, pero inijuanti amo quichihuilíaj cuenta. </div>
<div class='p'>
<span class="verse" id="PR19_8">8&#160;</span>Se catli mochijtoc tlalnamiqui moicnelía. Huan se masehuali catli quichihua campica para mojmostla quimachilis más quisas cuali ipan nochi catli quichihua. </div>
<div class='p'>
<span class="verse" id="PR19_9">9&#160;</span>Se testigo catli quiijtohua catli amo melahuac iixpa se juez quiselis se tlatzacuiltili. Huan aqui istlacati mocuapolos para nochipa. </div>
<div class='p'>
<span class="verse" id="PR19_10">10&#160;</span>Amo cuali nesi para se catli huihuitic mohueyichihuas huan quipiyas miyac ricojyotl. Niyon amo nesi cuali para se tequipanojquetl quinnahuatis tlanahuatiani tlaque ma quichihuaca. </div>
<div class='p'>
<span class="verse" id="PR19_11">11&#160;</span>Se masehuali catli tlamachilía amo yolquentzi. Masehualme quitlepanitaj pampa amo quichihuilía cuenta quema sequinoc quiixpanoj. </div>
<div class='p'>
<span class="verse" id="PR19_12">12&#160;</span>Icualancayo se tlanahuatijquetl nelmahuilili quen tijcaqui nanalca se león tecuani monechca. Pero quema se tlanahuatijquetl quipiya hueyi iyolo huan quinequi tepalehuis, temaca paquilistli quen ajhuachtli catli huetzi ipan sacapetlatl. </div>
<div class='p'>
<span class="verse" id="PR19_13">13&#160;</span>Se telpocatl catli huihuitic quimaca itata miyac tlacuajcualoli. Huan se sihuatl catli mojmostla monajnanquilía ica ihuehue itztoc quen se tlacuajcualoli catli amo caxanis. </div>
<div class='p'>
<span class="verse" id="PR19_14">14&#160;</span>Se tetata hueli quiaxcatis icone se cali huan nochi tlamantli catli ica moricojchihuas, pero san TOTECO hueli quimaca se masehuali isihua catli cuali itlalnamiquilis. </div>
<div class='p'>
<span class="verse" id="PR19_15">15&#160;</span>Nopa masehuali catli tlatzihui tlahuel cochi, pero teipa tlahuel mayana pampa amo tequitqui. </div>
<div class='p'>
<span class="verse" id="PR19_16">16&#160;</span>Aqui quintlepanita itlanahuatilhua TOTECO quimocuitlahuía inemilis, pero aqui quintlahuelcahua itlanahuatilhua miquis. </div>
<div class='p'>
<span class="verse" id="PR19_17">17&#160;</span>Quema se quipalehuía catli teicneltzi eltoc quen quitlanejtisquía TOTECO. Huan yaya mitztlaxtlahuis para nochi catli cuali tijchijtoc. </div>
<div class='p'>
<span class="verse" id="PR19_18">18&#160;</span>Xiquinxitlahua moconehua quema noja onca pajtli quema ayamo quipiyaj miyac xihuitl. Sintla amo tiquintlalnamictis eltoc quen tijnequi ma miquica. </div>
<div class='p'>
<span class="verse" id="PR19_19">19&#160;</span>Se masehuali catli nochipa cualantoc quiselis nopa tlatzacuiltili catli quinamiqui, huan sintla tijmanahuis para amo quipantis, noja más fiero elis catli quichihuas. </div>
<div class='p'>
<span class="verse" id="PR19_20">20&#160;</span>Xijtlacaquili nochi consejos huan xijseli inincamanal catli mitztlacahualtíaj, huan tijpiyas miyac tlalnamiquilistli catli huejcahuas nochi monemilis. </div>
<div class='p'>
<span class="verse" id="PR19_21">21&#160;</span>Se masehuali hueli monejnehuilía tlen miyac tlamantli para quichihuas, pero catli TOTECO quiijtojtoc para oncas, ya nopa catli panos. </div>
<div class='p'>
<span class="verse" id="PR19_22">22&#160;</span>Masehualme catli tetlasojtlaj quipiyaj yolpaquilistli. Más cuali tielis se teicneltzi huan amo se istlacatiquetl. </div>
<div class='p'>
<span class="verse" id="PR19_23">23&#160;</span>Catli quiimacasi huan quitlepanita TOTECO quipantis nemilistli. Nojquiya quipiyas temachili huan momanahuis ica catli amo cuali. </div>
<div class='p'>
<span class="verse" id="PR19_24">24&#160;</span>Itztoque sequin catli tlahuel tlatzihuij hasta amo quinequij momatlananase para motlamacase. </div>
<div class='p'>
<span class="verse" id="PR19_25">25&#160;</span>Quema se juez quihuitequi catli quinhuihuiita nochime, sequinoc huihuime quichihuilise cuenta huan moxitlahuase. Huan sintla quitlacahualtis se catli tlamachilía, yaya noja más tlalnamiqui mochihuas. </div>
<div class='p'>
<span class="verse" id="PR19_26">26&#160;</span>Telpocame catli quinmaquilíaj inintatahua o quintojtocaj ininnanahua, nelía mopinahualtijtoque iniixpa nochi sequinoc huan quinpinahualtijtoque inintatahua. </div>
<div class='p'>
<span class="verse" id="PR19_27">27&#160;</span>Notelpoca, sintla ayacmo tijtlacaquilía quema seyoc mitztlalnamictía, timohuejcatlalía tlen tlalnamiquilistli. </div>
<div class='p'>
<span class="verse" id="PR19_28">28&#160;</span>Nopa testigo catli istlacati iixpa se juez quinhuetzquilía catli quinequij tlajtolsencahuase xitlahuac. Nochi catli quiijtohuaj amo cuajcualme eltoc fiero. </div>
<div class='p'>
<span class="verse" id="PR19_29">29&#160;</span>Tlatzacuiltilistli quinchiya catli quinhuihuiitaj sequinoc. Huan quinhuitequise catli huihuime ipan inincuitlapa miyac hueltas.  </div>
<div class='psalmlabel' id='PR20_0'> 20</div>
<div class='s'>Tlamachtili para amo tlaise </div>
<div class='p'>
<span class="verse" id="PR20_1">1&#160;</span>Catli quiiji huino huan tlaili catli cococ mochihua se catli tlahuihuiita huan tlahuilana. Catli moihuintía ica tlaili nelía huihuitic. </div>
<div class='p'>
<span class="verse" id="PR20_2">2&#160;</span>Se tlanahuatijquetl catli tlahuel cualani hasta mosisinía eli quen nanalca se león tecuani. Huan catli quicualancamaca, quipolohua inemilis. </div>
<div class='p'>
<span class="verse" id="PR20_3">3&#160;</span>Masehualme quitlepanitaj se catli moiyocacahua tlen tlanajnanquilistli, pero se catli huihuitic tlatoctzitzi quinequi quipehualtis cualantli. </div>
<div class='p'>
<span class="verse" id="PR20_4">4&#160;</span>Se masehuali catli tlatzihui amo momiltía quema ipohual, huan amo tleno quipiya quema ajsi tonali para pixquistli. </div>
<div class='p'>
<span class="verse" id="PR20_5">5&#160;</span>Huejcatla ipan iyolo sesen masehuali eltoc nopa tlamantli catli yaya achi más quiita para ipati huan catli yaya quinequi quichihuas, huan catli tlalnamiqui quimati quenicatza quipalehuis para tematiltis. </div>
<div class='p'>
<span class="verse" id="PR20_6">6&#160;</span>Miyac masehualme mitzilhuise para huelis timotemachis ipan inijuanti para elise monelhuampoyohua ipan tlen hueli tlatoctzi, pero nelía ohui para tijpantis se catli hueli ipan timotemachis. </div>
<div class='p'>
<span class="verse" id="PR20_7">7&#160;</span>Masehualme catli cuajcualme monejnemiltíaj xitlahuac, huan TOTECO quintiochihuas ininconehua catli mochihuase quen inintatahua. </div>
<div class='p'>
<span class="verse" id="PR20_8">8&#160;</span>Quema se tlanahuatijquetl mosehuía ipan caltlanahuatili para tetlajtolsencahuas, quitlachilía ica miyac cuidado sesen tlamantli catli masehualme quiilhuíaj para huelis quitlamiltis catli amo cuali. </div>
<div class='p'>
<span class="verse" id="PR20_9">9&#160;</span>Amo aqui ica iseltzi huelis quiijtos: “Nimoyolpajpactoc huan ama amo nijpiya niyon se notlajtlacol”. </div>
<div class='p'>
<span class="verse" id="PR20_10">10&#160;</span>TOTECO amo quinequi quiitas niyon se tlatamachihuali catli amo ajsitoc. Quicualancaita catli quitequihuía ome hilos para quitamachihuas tlali o ome tlamantli teme para amo temacas se kilo ajsitoc. </div>
<div class='p'>
<span class="verse" id="PR20_11">11&#160;</span>Sintla cuali quichijtinemi se masehuali, masque yaya se conetl, nochi quiiximatij para itztoc xitlahuac. Nochi quiitaj sintla monejnemiltía quen monequi huan sintla tlapajpactic iyolo iixpa TOTECO. </div>
<div class='p'>
<span class="verse" id="PR20_12">12&#160;</span>TOTECO techmacatoc tonacas para hueli titlacaquise huan toixteyol para huelis titlachiyase. Nochi ome quisencajtoc TOTECO. </div>
<div class='p'>
<span class="verse" id="PR20_13">13&#160;</span>Amo xijnequi san tisencochtos para amo timochihuas se titeicneltzi. Más cuali xiisa cualca huan xitequiti chicahuac para tijpiyas nochi catli tijnequi para tijcuas. </div>
<div class='p'>
<span class="verse" id="PR20_14">14&#160;</span>Se tlacojquetl quema tlacohua quiijtohua: “Inin amo cuali” para ma quitemohuilise ipati, pero quema ya quicojtoc se tlamantli, camanalti cuali pampa quipantijtoc catli nelcuali. </div>
<div class='p'>
<span class="verse" id="PR20_15">15&#160;</span>Onca oro huan piltetzitzi catli yejyectzitzi catli nelía patiyo ipan ni tlaltipactli, pero achi más ipati se masehuali catli tlalnamiqui huan catli camanalti ica camanali catli senquistoc cuali. </div>
<div class='p'>
<span class="verse" id="PR20_16">16&#160;</span>Sintla se masehuali mocuiltía para tlaxtlahuas por seyoc masque amo quiiximati o yaya se huejca ejquetl, xijpiya miyac cuidado ica ya. Achi cuali xijcuilica itlaque o catli ipati catli iaxca hasta mitztlamitlaxtlahuis. </div>
<div class='p'>
<span class="verse" id="PR20_17">17&#160;</span>Catli istlacati para mocuilis se pantzi o quiichtequi nelía quiajhuiyacmati, pero teipa ipan icamac mocuepa quen cuanextli. </div>
<div class='p'>
<span class="verse" id="PR20_18">18&#160;</span>Amo xijtlamisencahua catli tijchihuas hasta timotlatzintoquilijtoc ica sequinoc sintla cuali catli timoilhuía. Amo xicalaqui ipan se tlahuilancayotl hasta tiquintlatzintoquilijtoc sequinoc para ma mitzconsejomaca. </div>
<div class='p'>
<span class="verse" id="PR20_19">19&#160;</span>Se catli quipactía tetlaijilhuía amo hueli quiajocui se camanali catli tijpohuilis ichtacatzi, huajca más cuali amo ximohuampoxchihua ihuaya. </div>
<div class='p'>
<span class="verse" id="PR20_20">20&#160;</span>Se masehuali catli quitelchihua itata o inana miquis ipan tzintlayohuilotl campa más temajmati. </div>
<div class='p'>
<span class="verse" id="PR20_21">21&#160;</span>Se catli quitlani miyac tlamantli ipan se tlatoctzi quema san se telpoca tlacatl, amo neli se tlatiochihualistli pampa ayamo quimati quenicatza quimocuitlahuis. </div>
<div class='p'>
<span class="verse" id="PR20_22">22&#160;</span>Amo ximoilhui para timomacuepas ica catli mitzchihuilíaj tlen fiero. Más cuali xijcahuili imaco TOTECO huan yaya quisencahuas cuali huan mitzmanahuis. </div>
<div class='p'>
<span class="verse" id="PR20_23">23&#160;</span>TOTECO amo quinequi quiitas tlatamachihuali catli amo ajsi. Amo cuali catli quitamachihua se tlamantli huan tlacajcayahua. </div>
<div class='p'>
<span class="verse" id="PR20_24">24&#160;</span>San TOTECO quiijtohua tlaque tijpantise ipan toojhui, huajca ¿quenicatza hueli timasehualme tijmachilíaj catli techpano ipan tonemilis? </div>
<div class='p'>
<span class="verse" id="PR20_25">25&#160;</span>Mahuilili para se acajya quitencahua iixpa TOTECO para quimacas se tlamantli, huan teipa motlatzintoquilía sintla nelía quinequi quichihuas quema ya moijilpijtoc para quichihuas. </div>
<div class='p'>
<span class="verse" id="PR20_26">26&#160;</span>Se tlanahuatijquetl catli tlalnamiqui quinitzquis amo cuajcualme huan quintlatzacuiltis chicahuac. </div>
<div class='p'>
<span class="verse" id="PR20_27">27&#160;</span>TOTECO techmacatoc totonal catli quiiximati nochi catli timoilhuíaj ipan toyolo. Eltoc quen se tlahuili catli quitemojtinemi nochi catli eltoc topani. </div>
<div class='p'>
<span class="verse" id="PR20_28">28&#160;</span>Se tlanahuatijquetl catli quinicnelía imasehualhua huan quinchihuilía catli xitlahuac, quipiya tequiticayotl ipan se itlanahuatilis catli nelía temachtli. </div>
<div class='p'>
<span class="verse" id="PR20_29">29&#160;</span>Telpocame mohueyimatij pampa quipiyaj fuerza, huan catli huehuentzitzi paquij pampa ya quiaxitijque miyac xihuitl huan cuaichyoltoque. </div>
<div class='p'>
<span class="verse" id="PR20_30">30&#160;</span>Se tlatzacuiltili catli nelía chicahuac ipan itlacayo se catli amo cuali eltoc quen se pajtli huan quichihua para ma moyolpatlas. Eltoc quen nopa tlatzacuiltili quipajpaca hasta ipan iyolo.  </div>
<div class='psalmlabel' id='PR21_0'> 21</div>
<div class='p'>
<span class="verse" id="PR21_1">1&#160;</span>Quen se milchijquetl catli quiatequía imil quihuica nopa pilaojtzi campa quinequi ma yohui, quen nopa TOTECO quiyolpatla se tlanahuatijquetl para quiyacana campa ipaquilis. </div>
<div class='p'>
<span class="verse" id="PR21_2">2&#160;</span>Sesen masehuali quiita para xitlahuac catli quichihua, pero TOTECO quitlachilía sesen toyolo para quiitas para tlen tijchihuaj catli tijchihuaj. </div>
<div class='p'>
<span class="verse" id="PR21_3">3&#160;</span>Más quipactía TOTECO quema tijchihuaj catli xitlahuac huan catli cuali, huan amo nopa tlacajcahualistli catli tijmacaj. </div>
<div class='p'>
<span class="verse" id="PR21_4">4&#160;</span>Aqui mohueyimati huan motlepanita, huan nopa amo cuajcualme catli san moilhuíaj catli fiero hueli quichihuase, nochi tlajtlacolchihuaj. </div>
<div class='p'>
<span class="verse" id="PR21_5">5&#160;</span>Aqui achtihui moilhuía ica miyac cuidado quenicatza quichihuas se tlamantli quipantis para quisas cuali itequi huan yaya moricojchihuas. Pero nopa masehuali catli momajcahua nimantzi huan quej hueli quichihuas se tequitl amo quicualtilis huan yaya mochihuas se teicneltzi. </div>
<div class='p'>
<span class="verse" id="PR21_6">6&#160;</span>Nopa tomi catli se istlacatiquetl quitlani ica iistlacaticayo amo huejcahuas. Nochi catli quej nopa quitlanij inintomi quitemohuaj miquilistli. </div>
<div class='p'>
<span class="verse" id="PR21_7">7&#160;</span>Nopa fiero tlamantli catli quichihuaj amo cuajcualme quintzontlamiltis, pampa inijuanti amo quinequij quichihuase catli xitlahuac. </div>
<div class='p'>
<span class="verse" id="PR21_8">8&#160;</span>Masehualme catli amo quitlepanitaj TOTECO nemij ipan se ojtli catli huijcoltic, pero masehualme catli cuajcualme mojmostla quichijtinemij catli xitlahuac. </div>
<div class='p'>
<span class="verse" id="PR21_9">9&#160;</span>Más cuali para timocahuas ipan se tepanco moseltzi, huan amo ipan se cali yejyectzi ica se sihuatl catli sencualantoc. </div>
<div class='p'>
<span class="verse" id="PR21_10">10&#160;</span>Ipan iyolo se masehuali catli amo quitlepanita TOTECO quinequi quichihuilis catli icalnechca tlen fiero. Amo quema moilhuía para quitlasojtlas. </div>
<div class='p'>
<span class="verse" id="PR21_11">11&#160;</span>Se catli huihuitzi san motlalnamictía quema quinita quintlatzacuiltíaj catli tlahuihuiitaj. Pero quema se quitlacahualtía se catli tlalnamiqui, nimantzi achi más mochihuas tlalnamiqui. </div>
<div class='p'>
<span class="verse" id="PR21_12">12&#160;</span>TOTECO catli itztoc xitlahuac quimati catli fiero quichihuaj amo cuajcualme ipan ininchajchaj huan quichihuas para nenpolihuise. </div>
<div class='p'>
<span class="verse" id="PR21_13">13&#160;</span>Se catli amo quichihuilía cuenta se catli teicneltzi quema quitlajtlanía se tlapalehuili, amo quipantis tlapalehuili quema yaya iseltzi tlahuel quitemos. </div>
<div class='p'>
<span class="verse" id="PR21_14">14&#160;</span>Se masehuali huelis quiyoltlalis catli tlahuel cualantoc ica se nemactli ichtacatzi. Huan masque se quinextijtoc miyac icualancayo, se tlaxtlahuili ichtacatzi quitlamiltis. </div>
<div class='p'>
<span class="verse" id="PR21_15">15&#160;</span>Quinpactía cuajcuali masehualme quema tequitini tetlajtolsencahuaj xitlahuac. Pero quinchihuilía ma momajmatica miyac masehualme catli amo quitlepanitaj TOTECO. </div>
<div class='p'>
<span class="verse" id="PR21_16">16&#160;</span>Se catli quitlahuelcahua itlalnamiquilis huan yohui ipan se ojtli catli amo cuali, quipantis miquilistli. </div>
<div class='p'>
<span class="verse" id="PR21_17">17&#160;</span>Aqui san quinenpolohua itomi ica tlen hueli tlamantli catli quipactía teipa mochihuas se teicneltzi. Huan aqui san mocohuía huino huan tlaajhuiyacayotl para ica quiajhuiyaltis itlacayo amo quema elis se tominpixquetl. </div>
<div class='p'>
<span class="verse" id="PR21_18">18&#160;</span>Se masehuali catli amo cuali o catli amo quitlepanita TOTECO tlaijiyohuis ipatlaca se catli cuali o catli itztoc xitlahuac. </div>
<div class='p'>
<span class="verse" id="PR21_19">19&#160;</span>Más cuali para tiitztos moseltzi ipan se huactoc tlali, huan amo ihuaya se sihuatl catli sencualantoc huan tlatelchihua. </div>
<div class='p'>
<span class="verse" id="PR21_20">20&#160;</span>Se masehuali catli tlalnamiqui quiajocui itomi huan catli patiyo quipiya, pero se catli huihuitic nimantzi quinenpolohua nochi catli quipiya. </div>
<div class='p'>
<span class="verse" id="PR21_21">21&#160;</span>Aqui quichihua campica para quichihuas catli nelxitlahuac huan para tetlasojtlas, quipiyas nemilistli, ricojyotl huan tlatlepanitacayotl. </div>
<div class='p'>
<span class="verse" id="PR21_22">22&#160;</span>Soldados catli tlalnamiquini hueli quitlanise se altepetl masque quipiya imasehualhua catli tlahuel tejtetique. Quena, masque inijuanti motemachíaj ipan itepa nopa altepetl para quinmanahuis, tlalnamiquini hueli quitlamisosolose. </div>
<div class='p'>
<span class="verse" id="PR21_23">23&#160;</span>Se catli quipiya miyac cuidado ica catli quiijtohua, momanahuis para amo mocalaquis ipan tequipacholi. </div>
<div class='p'>
<span class="verse" id="PR21_24">24&#160;</span>Masehualme catli onpano motlepanitaj, nojquiya tepinajtíaj huan tehuihuiitaj pampa mohueyimatij. Inintoca teechcapantlaliani. </div>
<div class='p'>
<span class="verse" id="PR21_25">25&#160;</span>Se masehuali catli tlatzihui tlahuel quiixtoca miyac tlamantli huan yeca tlatzintlanhuetzi. Pero amo quinequi tequitis ica imax huan quipiyas se nemilistli catli cuali. </div>
<div class='p'>
<span class="verse" id="PR21_26">26&#160;</span>Catli tlatzihui nochipa itztoc itzcuimitl huan quinequi sequinoc ma quimacaca tlamantli. Pero masehualme catli itztoque xitlahuaque quipiyaj hueyi ininyolo huan temajmacaj miyac tlamantli. </div>
<div class='p'>
<span class="verse" id="PR21_27">27&#160;</span>TOTECO amo quinequi quiitas nopa tlacajcahualistli catli amo cuajcualme quihualicaj. Huan achi más quincualancaita quema mochihuaj quen cuali ininyolo pero san moijixpatlaj. </div>
<div class='p'>
<span class="verse" id="PR21_28">28&#160;</span>Se testigo catli istlacati iixpa se juez quinamiqui miquis. Pero se testigo catli quitlacaquilía cuali catli quitlatzintoquilíaj huejcahuas para itztos pampa quiijtohua catli xitlahuac. </div>
<div class='p'>
<span class="verse" id="PR21_29">29&#160;</span>Se masehuali catli amo quitlepanita TOTECO san quiijtohua para nochi eltoc temachtli masque amo neli, pero se masehuali catli itztoc xitlahuac quichihua se tlamantli ma eli temachtli pampa monejnemiltía cuali. </div>
<div class='p'>
<span class="verse" id="PR21_30">30&#160;</span>Niyon se masehuali hueli motlalis ihuaya TOTECO. Amo ipati sintla tlahuel tlalnamiqui, o quimachilía miyac tlamantli o tlahuel quicaqui consejos. </div>
<div class='p'>
<span class="verse" id="PR21_31">31&#160;</span>Ica miyac cuidado se masehuali hueli quicualtlalis nochi catli monequi para quihuicas ipan se tlahuilancayotl, pero yaya TOTECO catli quichihuas para tlatlanis.  </div>
<div class='psalmlabel' id='PR22_0'> 22</div>
<div class='p'>
<span class="verse" id="PR22_1">1&#160;</span>Más cuali para masehualme mitztlepanitase pampa tijchihua catli cuali huan amo para tijpiyasquía miyac tomi. Más cuali mitzcualitase para tiitztoc xitlahuac huan amo para tijpiyasquía oro huan plata hasta onmocahua. </div>
<div class='p'>
<span class="verse" id="PR22_2">2&#160;</span>Catli tominpixtoque huan catli teicneltzitzi san se inintlachijchijca quipiyaj. Yaya TOTECO nochi ome quinchijchijqui. </div>
<div class='p'>
<span class="verse" id="PR22_3">3&#160;</span>Se masehuali catli tlalnamiqui nimantzi momaca cuenta sintla mahuilili campa yohui huan amo pano, pero se catli huihuitic amo quichihua cuenta huan quipantía catli amo cuali. </div>
<div class='p'>
<span class="verse" id="PR22_4">4&#160;</span>TOTECO quitlaxtlahuis catli moechcapantlalía, huan quiimacasi huan quitlepanita. Quichihuas para ma moricojchihua, huan ma itzto para miyac xihuitl huan para nochi masehualme ma quitlepanitaca. </div>
<div class='p'>
<span class="verse" id="PR22_5">5&#160;</span>Onca miyac tlaijiyohuilistli huan tlamantli catli mahuilili ipan iojhui se masehuali catli amo quitlepanita TOTECO, pero se catli tlalnamiqui quinequi itztos para miyac xihuitl huan mohuejcatlalis ica nochi catli amo cuali. </div>
<div class='p'>
<span class="verse" id="PR22_6">6&#160;</span>Xijnextili mocone quema noja tziquitetzi para ma yohui ipan nopa ojtli catli TOTECO quisencajtoc para ya. Huan quema yaya huehuejtiyas noja nopona monejnemiltis. </div>
<div class='p'>
<span class="verse" id="PR22_7">7&#160;</span>Se tlapijpixquetl quipiya tlanahuatili ica catli teicneltzitzi. Huan masehualme catli quitlahuicaj tomi elise itequipanojcahua. </div>
<div class='p'>
<span class="verse" id="PR22_8">8&#160;</span>Se tlanahuatijquetl catli fiero inemilis quipantis tlatzacuiltili ica catli quichihua, huan tlamis itequiticayo catli ica temajmatiyaya. </div>
<div class='p'>
<span class="verse" id="PR22_9">9&#160;</span>TOTECO quitiochihuas catli quintlasojtla catli teicneltzitzi, pampa quinmaca tlacualistli para quicuase. </div>
<div class='p'>
<span class="verse" id="PR22_10">10&#160;</span>Quema se quinquixtía catli tlahuihuiitaj, ayacmo oncas tlahuilancayotl, niyon cualantli, huan ayacmo itztose catli tetlaijilhuíaj. </div>
<div class='p'>
<span class="verse" id="PR22_11">11&#160;</span>Se tlanahuatijquetl mohuampoxchihua ininhuaya catli cuali ininyolo. Quicualita catli camanalti ica yamanic camanali pampa camanalti quen quinamiqui. </div>
<div class='p'>
<span class="verse" id="PR22_12">12&#160;</span>TOTECO quinmocuitlahuía masehualme catli quipiyaj tlalnamiquilistli, pero yaya quintlasosolhuilía catli quisencajtoque masehualme catli amo quitlepanitaj TOTECO huan mocualtlalíaj para quichihuase catli fiero. </div>
<div class='p'>
<span class="verse" id="PR22_13">13&#160;</span>Se masehuali catli tlatzihui motejtechtía ica miyac tlamantli para amo yas tequititi. Quiijtohua: “Amo niyas nitequititi pampa huelis nijnamiquis se león tecuani catli nechmictis ipan ojtli.” </div>
<div class='p'>
<span class="verse" id="PR22_14">14&#160;</span>Nelía mahuilili icamanal se momecatijca sihuatl. Eltoc quen se ostotl catli tlahuel huejcatla. Nopona huetzise tlacame catli TOTECO quintelchijtoc. </div>
<div class='p'>
<span class="verse" id="PR22_15">15&#160;</span>Se oquichpil quichihua miyac tlamantli catli huihuitic por nopa huihuiyotl catli eltoc ipan iyolo, pero catli quitlalnamictía ica se cuapipitztli quiquixtilis ihuihuiyo. </div>
<div class='p'>
<span class="verse" id="PR22_16">16&#160;</span>Aqui moricojchihua pampa quintlaijiyohuiltía catli teicneltzitzi o pampa quinmaca nemactli catli ya tlapijpiyaj, mochihuas teicneltzi. </div>
<div class='s'>Nopa treinta tlalnamijca camanali catli nopa tlalnamiquini quiijtojque </div>
<div class='p'>
<span class="verse" id="PR22_17">17&#160;</span>Xijtlacaquili ni tlalnamijca camanali catli nimitzilhuía. Huan xijtlali ipan moyolo nochi catli nimitzmachtía. 
<span class="verse" id="PR22_18">18&#160;</span>Pampa elis nelía yejyectzi para ta sintla ticajocuis ipan moyolo. Quena, xijtzontecomati para nimantzi tiquelnamiquis huan huelis tijtenquixtis. 
<span class="verse" id="PR22_19">19&#160;</span>Pampa na nijnequi ximotemachi ipan TOTECO, yeca ama nimitzilhuijtoc nochi ni tlamantli para ta tijmatis. 
<span class="verse" id="PR22_20">20&#160;</span>Ya nimitztlajcuilhuijtoc miyac tlamachtili para nimitzconsejomacas huan nimitzpalehuis xijmati miyac tlamantli catli cuali. 
<span class="verse" id="PR22_21">21&#160;</span>Nijnequi xiquiximati catli melahuac para huelis tiquinnanquilis xitlahuac catli mitztitlanque para tijpantis catli melahuac. </div>
<div class='p'>
<span class="verse" id="PR22_22">22&#160;</span>Amo xiquintlachtequili catli teicneltzitzi pampa amo quipiyaj tomi para se inintlatempalehuijca. Niyon amo xiquinchihuili catli amo xitlahuac iixpa se juez. 
<span class="verse" id="PR22_23">23&#160;</span>Pampa TOTECO quinmanahuis catli teicneltzitzi huan quichihuas para nochi quisas xitlahuac para inijuanti. Huan TOTECO tlahuel quitlatzacuiltis catli quincocohuaj. </div>
<div class='p'>
<span class="verse" id="PR22_24">24&#160;</span>Ximohuejcatlali tlen masehualme catli mosisiníaj. Amo xinemi ica se catli yolcuajcualaxtic. 
<span class="verse" id="PR22_25">25&#160;</span>Amo nijnequi para nojquiya tijchihuas quen inijuanti quichihuaj. Hueli timocuapolos ipan tlajtlacoli huan timiquis. </div>
<div class='p'>
<span class="verse" id="PR22_26">26&#160;</span>Amo quema ximocuilti para titlaxtlahuas catli seyoc masehuali tlahuica. Niyon amo xijmaca catli moaxca para seyoc quipixtos hasta catli tlahuica tlaxtlahuas. 
<span class="verse" id="PR22_27">27&#160;</span>Pampa quema tlamis nochi catli tijpiya para titlaxtlahuas seyoc icuenta, nojquiya hualase huan mitzcuilise motlapech. </div>
<div class='p'>
<span class="verse" id="PR22_28">28&#160;</span>Amo xiquijcuini nopa nepamitl catli huejcajya quitlalijque mohuejcapan tatahua. </div>
<div class='p'>
<span class="verse" id="PR22_29">29&#160;</span>Se masehuali catli cuali quimati itequi huan quichihua ica nochi iyolo, yaya quintequipanos tlanahuatiani. Amo san quintequipanos tlen hueli masehualme.  </div>
<div class='psalmlabel' id='PR23_0'> 23</div>
<div class='p'>
<span class="verse" id="PR23_1">1&#160;</span>Quema titlacua ihuaya se tlanahuatijquetl, xijtlachili cuali tlaque eltoc moixtla. 
<span class="verse" id="PR23_2">2&#160;</span>Huan masque tlahuel timayana, amo xiixhui tlahuel, huan amo xineltlacua masque nochi elis cuali huan ajhuiyac. 
<span class="verse" id="PR23_3">3&#160;</span>Amo tlahuel xijnequi sesen tlamantli ajhuiyac catli onca, pampa huelis ica mitzcajcayahuas. </div>
<div class='p'>
<span class="verse" id="PR23_4">4&#160;</span>Amo tlahuel xijchihua campica para titlapijpiyas. Amo ximotonalpolo ipan ya nopa. 
<span class="verse" id="PR23_5">5&#160;</span>Pampa quema san tomi tijtlachilía, catli tijpiya polihuis. Quena, eltoc nopa tomi quen eltlapalyolis huan patlanis quen se cuajtli. </div>
<div class='p'>
<span class="verse" id="PR23_6">6&#160;</span>Amo xitlacua ihuaya se catli itzcuimitl, pampa motequipachos pampa mitztlamaca. Amo xiquixtoca itlacualis o itlapalehuil se masehuali quej nopa. 
<span class="verse" id="PR23_7">7&#160;</span>Pampa yaya huelis mitzilhuis: “Xitlacua huan xitlai”, pero ipan iyolo amo paqui mohuaya. San motequipachos ica quesqui ipati motlacualis. 
<span class="verse" id="PR23_8">8&#160;</span>Teipa tiquisotlas nochi catli tijcuajqui. San tlapic elis para tijtlascamatilijtoc ica yejyectzi. </div>
<div class='p'>
<span class="verse" id="PR23_9">9&#160;</span>Amo ximotonalpolo para tiquilhuis se catli huihuitic se consejo, pampa san tlapic. Yaya amo quiselis mocamanal masque nelía eli se cuali tlamachtili para ya. </div>
<div class='p'>
<span class="verse" id="PR23_10">10&#160;</span>Amo xiquijcuini nopa nepamitl campa ya eltoya tlen huejcajya, niyon amo xiquinichtequilis inintlal catli icnotzitzi. 
<span class="verse" id="PR23_11">11&#160;</span>Pampa yaya TOTECO inintlamanahuijca huan quipiya nochi chicahualistli. Yaya mitztelhuis huan mitztlajtlanis cuenta ininpatlaca inijuanti. </div>
<div class='p'>
<span class="verse" id="PR23_12">12&#160;</span>Ica nochi moyolo xijchihuili cuenta cuali tlamachtili. Xijtlacaquili camanali catli mitzmacas miyac tlalnamiquilistli. </div>
<div class='p'>
<span class="verse" id="PR23_13">13&#160;</span>Amo xijcahua para tijtlacahualtis huan tijxitlahuas mocone. Masque tijmaquilis ica se cuapipitztli, amo miquis. 
<span class="verse" id="PR23_14">14&#160;</span>Sintla tijxitlahuas cuali, masque monequi tijmaquilis ica cuapipitztli, huelis tijmanahuis para amo yas mictla. </div>
<div class='p'>
<span class="verse" id="PR23_15">15&#160;</span>Nocone, sintla ipan moyolo timochihuas titlalnamiqui, na nojquiya nelía niyolpaquis. 
<span class="verse" id="PR23_16">16&#160;</span>Quena, ica nochi noyolo nipaquis quema nimitzcaquis ticamanaltis catli melahuac huan catli xitlahuac. </div>
<div class='p'>
<span class="verse" id="PR23_17">17&#160;</span>Amo quema xiquixtoca tijchihuas catli quichihuaj tlajtlacolchihuani. Nochipa xiquimacasi huan xijtlepanita TOTECO. 
<span class="verse" id="PR23_18">18&#160;</span>Huan tijpantis nochi quisa cuali para ta. Temachtli tijselis nochi catli tijchiya. </div>
<div class='p'>
<span class="verse" id="PR23_19">19&#160;</span>Techtlacaquili, tinotelpoca, huan xieli titlalnamiqui. Ximoxitlahua ipan moyolo para xijtoquili iojhui TOTECO. 
<span class="verse" id="PR23_20">20&#160;</span>Amo ximosansejcotili ininhuaya catli quiijij miyac xocomeca atl, niyon ica catli san quinpactía tlacuajtose masque ayacmo mayanaj. 
<span class="verse" id="PR23_21">21&#160;</span>Pampa ihuintini huan catli amo quicahuaj tlacuaj quema ixhuitoque mopobrejtilíaj. Huan catli tlatzihuij san quipiyase ininyoyo catli tzayantoc para ica moyoyontise. </div>
<div class='p'>
<span class="verse" id="PR23_22">22&#160;</span>Xijtlacaquili catli mitzilhuíaj motatahua catli mitziscaltijque. Amo xiquinhuejcamajcahua masque ya huehuentzitzi. 
<span class="verse" id="PR23_23">23&#160;</span>Xijtequihui motomi para xijtemo catli melahuac, huan para tijpiyas tlalnamiquilistli, huan para tijcaquis tlamachtili. Quej nopa tijpiyas se motlalnamiquilis catli nelcuali. Amo quema xijcahua. Xijpixto ni tlalnamiquilistli huan amo aqui xijcahua ma mitzquixtili. 
<span class="verse" id="PR23_24">24&#160;</span>Itata se telpocatl catli monejnemiltía xitlahuac nelía yolpaqui. Nelía se paquilistli para tijmati quihuica ta moeso. 
<span class="verse" id="PR23_25">25&#160;</span>Huajca xijpaquilismaca motatahua catli mitziscaltijque. Ma tlahuel paqui monana catli mitztlacatilti. </div>
<div class='p'>
<span class="verse" id="PR23_26">26&#160;</span>Notelpoca, ica nochi moyolo xijtoquili notlamachtil catli tlalnamiqui. Huan xijtlachili ica miyac cuidado para timonejnemiltis ipan se ojtli xitlahuac. 
<span class="verse" id="PR23_27">27&#160;</span>Ximohuejcatlali tlen se ahuilnenca sihuatl pampa itztoc quen se ostotl catli mahuilili. Quena, se momecatijca sihuatl eltoc quen se ostotl catli tlahuel huejcatla huan tzocopiltic campa huetzij tlacame huan ayamo huelise momanahuise. 
<span class="verse" id="PR23_28">28&#160;</span>Se sihuatl quej nopa itztoc quen se tlachtejquetl catli motlatía huan quichixtoc ajqueya huelis quicajcayahuas. Quitemohua seyoc tlacatl para ma quiixpanos isihua. </div>
<div class='p'>
<span class="verse" id="PR23_29">29&#160;</span>¿Ajqueya tlaijiyohuía? ¿Ajqueya quipiya tlacuajcualoli? ¿Ajqueya tlatoctzitzi tlahuilana huan quihuicaj iniixpa tequitini? ¿Ajqueya nochipa tetlaijilhuía? ¿Ajqueya quipiya campa mococojtoc san tlapic? ¿Ajqueya quipiya iixteyol hasta yayahuic? 
<span class="verse" id="PR23_30">30&#160;</span>Inijuanti catli quiijij miyac huino huan san quitemojtinemij para quipantise se yancuic tlaili catli achi más cococ. 
<span class="verse" id="PR23_31">31&#160;</span>Amo xiquiji se tlaili catli cococ. Amo xijnechcahui huino catli tiquita nesi para ajhuiyac o catli ya posoni pampa chicahuac. 
<span class="verse" id="PR23_32">32&#160;</span>Pampa teipa huino mitzcocos quen se cohuatl mahuilili catli tetlanquechía. Elis quen nopa colotl catli más temaca tlacuajcualoli quema tetzopinía. 
<span class="verse" id="PR23_33">33&#160;</span>Quema tiihuintitoc, mitzchihualtis para tiquitas miyac tlamantli catli amo neli. Mitzchihualtis para xicamanalti catli fiero huan quen se tlacatl catli quipolojtoc itlalnamiquilis. 
<span class="verse" id="PR23_34">34&#160;</span>Huan mitzchihualtis para xinejnemi campa hueli quen tiitztosquía tlatlajco nopa hueyi atl, o quen timotlatzquilijtos ipan imacuayo se hueyi cuahuitl campa san timohuijhuisohua pampa amo tijmati canque tiitztoc. 
<span class="verse" id="PR23_35">35&#160;</span>Huan teipa tiquijtos: “Nechhuitejque huan nechcocojque, pero amo nimomacac cuenta, niyon amo nijmachili sintla tecoco. Huajca quema niisas se quentzi, sempa niyas huan nijtemoti más huino para niquijis.”  </div>
<div class='psalmlabel' id='PR24_0'> 24</div>
<div class='p'>
<span class="verse" id="PR24_1">1&#160;</span>Amo xiquixtoca catli quichihuaj amo cuajcualme, niyon amo xijnequi tiitztos ininhuaya. 
<span class="verse" id="PR24_2">2&#160;</span>Pampa inijuanti mojmostla san moilhuíaj tlaque hueli quiichtequise. Quema camanaltij, san catli fiero quiijtohuaj. </div>
<div class='p'>
<span class="verse" id="PR24_3">3&#160;</span>Pero tlalnamiquini ica inintlalnamiquilis quichijchihuaj se cali, huan ica inintlaiximatilis quimatij quitlalilise itzinpepechol para elis nelía cuali. 
<span class="verse" id="PR24_4">4&#160;</span>Pampa inijuanti quimatij quichihuaj miyac tlamantli, quicualchijchihuaj sesen cuarto ipan ininchajchaj, huan quintemitía ica miyac tlamantli yejyectzitzi huan catli patiyo. </div>
<div class='p'>
<span class="verse" id="PR24_5">5&#160;</span>Se tlacatl catli tlalnamiqui quitlanis se catli quipiya fuerza. Achi más ipati tlalnamiquilistli huan amo tetili. 
<span class="verse" id="PR24_6">6&#160;</span>Se catli tlalnamiqui huelis tlatlanis ipan tlahuilancayotl pampa quintlajtlanía tlalnamiquini miyac consejo. </div>
<div class='p'>
<span class="verse" id="PR24_7">7&#160;</span>Pero se tlacatl catli huihuitic amo hueli quiaxilis tlalnamiquilistli, niyon amo quimatis tlaque quiijtos quema quihuicase ipan tequicali para quitlajtolsencahuase. </div>
<div class='p'>
<span class="verse" id="PR24_8">8&#160;</span>Se catli san moyolilhuía quenicatza quichihuas catli amo cuali, sequinoc quiiximatij para se masehuali catli fiero itlalnamiquilis. 
<span class="verse" id="PR24_9">9&#160;</span>Nochi catli moilhuíaj para quichihuase catli huihuitique eltoc se tlajtlacoli. Huan sequinoc masehualme amo quinequij quiitase catli tlahuihuiitaj pampa mohueyimatij. </div>
<div class='p'>
<span class="verse" id="PR24_10">10&#160;</span>Sintla timotlatzcanequis tonaya ipan motequi, noja más caxantiyas mofuerza para tijtlamiltis. </div>
<div class='p'>
<span class="verse" id="PR24_11">11&#160;</span>Xiquinmanahui nopa masehualme catli quinhuicaj para quinmictise masque amo tleno quichijtoque. Xiquinmaquixti catli quinhuahuatatztiyohuij para quinmictise. 
<span class="verse" id="PR24_12">12&#160;</span>Amo huelis timotechtis huan tiquijtos para amo tijmatiyaya tleno. ¿Amo tijmati para TOTECO catli quiiximati ininyolo nochi masehualme quiiximati moyolo ta, huan yaya quimati para tijmatiyaya? </div>
<div class='p'>Huan yaya techtlaxtlahuis sesen tojuanti quen quinamiqui ica catli tijchijtoque. </div>
<div class='p'>
<span class="verse" id="PR24_13">13&#160;</span>Notelpoca, xijcua sayolnectli pampa nelía cuali huan tijmatis para tzopelic. 
<span class="verse" id="PR24_14">14&#160;</span>Quej nopa nojquiya moalma quimatis tlalnamiquilistli para nelcuali. Sintla tijpantis tlalnamiquilistli, nochi quisas cuali para ta. Huan nochi catli cuali timochiyayaya para panos, tijpantis. </div>
<div class='p'>
<span class="verse" id="PR24_15">15&#160;</span>¡Anmasehualme catli amo anquitlepanitaj TOTECO! Ayacmo ximochiyaca icalteno se masehuali catli xitlahuac para anquichihuilise catli fiero. Amo xijtlachtequilica catli quipiya ipan ichaj. 
<span class="verse" id="PR24_16">16&#160;</span>¿Amo anquimatij para se cuali masehuali masque anquitlaijiyohuiltise chicome hueltas, nochipa sempa motlananas? Pero quema san setzi tlaijiyohuilistli anmechajsis anamo cuajcualme, elis cuali para anmechtzontlamiltis. </div>
<div class='p'>
<span class="verse" id="PR24_17">17&#160;</span>Amo xiyolpaqui quema mocualancaitaca huetzi ipan tlaohuijcayotl. Amo xijhuetzquili quema yaya quipiya tequipacholi, 
<span class="verse" id="PR24_18">18&#160;</span>pampa TOTECO amo quipactis catli tijchihua. Huelis cualanis ica ta huan ayacmo quitlatzacuiltis ya. </div>
<div class='p'>
<span class="verse" id="PR24_19">19&#160;</span>Amo ximotequipacho pampa amo tiitztoc quen amo cuajcualme, niyon amo xiquixtoca inintomi. 
<span class="verse" id="PR24_20">20&#160;</span>Pampa amo tleno catli cuali quipantise teipa. Ininnemilis amo cuajcualme sehuis san quen se tlahuili. </div>
<div class='p'>
<span class="verse" id="PR24_21">21&#160;</span>Notelpoca, xiquimacasi huan xijtlepanita TOTECO huan nopa tlanahuatijquetl. Amo ximomanelo ininhuaya masehualme catli amo tlatlepanitaj. 
<span class="verse" id="PR24_22">22&#160;</span>Sintla tiquintoquilía, timopantis para timotzontlamiltijtoc ininhuaya, pampa ¿ajqueya quimati hasta canque TOTECO huan nopa tlanahuatijquetl quintlaijiyohuiltis? </div>
<div class='s'>Sequinoc tlalnamijca camanali tlen tlalnamiquini </div>
<div class='p'>
<span class="verse" id="PR24_23">23&#160;</span>Nica eltoc tlalnamijca camanali catli quiijtojque masehualme catli tlalnamiquij. Amo cuali para se tetlajtolsencajquetl tlachicoicnelis quema tetlajtolsencahuas. 
<span class="verse" id="PR24_24">24&#160;</span>Sintla quiilhuis catli tlaixpanotoc: “Amo tijpiya tlajtlacoli”, nochi masehualme quicualancaitase huan quitelchihuase. 
<span class="verse" id="PR24_25">25&#160;</span>Pero se juez catli tetlajtolsencahuas xitlahuac huan quintlatzacuiltis catli nelía tlaixpanotoque, quiselis tlatiochihualistli. </div>
<div class='p'>
<span class="verse" id="PR24_26">26&#160;</span>Se tlanahuatijquetl quinextilía miyac tlatlepanitacayotl se acajya catli quinanquilis xitlahuac quema quitlatzintoquilía tlaque pano. </div>
<div class='p'>
<span class="verse" id="PR24_27">27&#160;</span>Achtihui xijtlani nopa tomi catli monequi para ica timopanoltis, teipa ximocualtlalili momil huan hasta teipa xijpehualti xijchijchihua mochaj. </div>
<div class='p'>
<span class="verse" id="PR24_28">28&#160;</span>Amo ximochihua se testigo catli quiijtos catli amo neli tlen mocalnechca catli xitlahuac nemi. Amo xitlacajcayahua huan xiistlacati tlen seyoc. 
<span class="verse" id="PR24_29">29&#160;</span>Amo quema xiquijto: “Quen yaya nechchijqui, na nojquiya nijchihuilis. Nijcuepilis ica nochi catli fiero nechchihuilijtoc.” </div>
<div class='p'>
<span class="verse" id="PR24_30">30&#160;</span>Na nipanoc imila se masehuali catli tlatzihui. Quena, nipanoc ipan ixocomecamil se catli huihuitic. 
<span class="verse" id="PR24_31">31&#160;</span>Huan niquitac para tlahuel cuatitla eltoya ica huitztli huan xihuitl. Huan ya huetztoya nopa tepamitl catli ica quitzactoya yahualtic. 
<span class="verse" id="PR24_32">32&#160;</span>Huajca quema niquitac nochi ya nopa, nijtzontecontlali huan nimonejnehuili quej ni. 
<span class="verse" id="PR24_33">33&#160;</span>Sintla se moilhuía: “Noja se quentzi más nicochis huan nimosiyajquetzas. San se tlatoctzi más nimomanajnahuas huan amo nitequitis.” 
<span class="verse" id="PR24_34">34&#160;</span>Catli ya nopa quiijtohua ica se tlatoctzi mochihuas se teicneltzi. Nimantzi itlaijiyohuilis huetzis ipani quen se tlachtejquetl huala ipan se tlatoctzi quema amo quichiya.  </div>
<div class='psalmlabel' id='PR25_0'> 25</div>
<div class='s'>Nopa ompa amatlajcuiloli tlen itlalnamijca camanal Salomón </div>
<div class='p'>
<span class="verse" id="PR25_1">1&#160;</span>Ya ni nojquiya eltoc itlalnamijca camanal Tlanahuatijquetl Salomón. Tlacame catli quitequipanohuayayaj Ezequías, tlanahuatijquetl ipan tlali Judá, quiijcuilojque ni camanali quema ya mictoya Salomón. </div>
<div class='p'>
<span class="verse" id="PR25_2">2&#160;</span>TOTECO quinextía ihueyitilis ica nochi tlamantli catli ichtacatzi huan amo tihuelij tijmachilíaj. Pero nopa tlanahuatiani quinextíaj ininhueyitilis para momachtíaj huan quitemohuaj quimachilise nochi catli huelij. </div>
<div class='p'>
<span class="verse" id="PR25_3">3&#160;</span>Amo aqui hueli quimachilía quesqui ihuejcapanca ilhuicactli, niyon quesqui ihuejcatlanca huelis se tlaxahuas ipan tlaltipactli. Nojquiya amo aqui hueli quimatis nochi catli moilhuía se tlanahuatijquetl ipan itlalnamiquilis. </div>
<div class='p'>
<span class="verse" id="PR25_4">4&#160;</span>Quema se quipanoltía plata tepostli ipan tlitl, quisa nochi isoquiyo huan mocahua senquistoc tlapajpactic. Huajca quena, nopa teposchijquetl hueli ica quichijchihuas se tlamantli catli tlahuel patiyo. 
<span class="verse" id="PR25_5">5&#160;</span>Huan quej nopa nojquiya xiquinquixtica nochi nopa amo cuajcualme ipan icaltlanahuatil se tlanahuatijquetl, huan itlanahuatilis elis temachtli huan nochi itequiticahua tetlajtolsencahuase xitlahuac. </div>
<div class='p'>
<span class="verse" id="PR25_6">6&#160;</span>Amo xiquilhui se tlanahuatijquetl para monequi mitznextilis tlatlepanitacayotl, niyon amo ximocalaqui campa huejhueyi tlacame quen tiitztosquía san se ininhuaya. 
<span class="verse" id="PR25_7">7&#160;</span>Más cuali para timochiyas huan huelis teipa yaya mitznotzas para ximosehuiti campa achi cuali. Pampa sintla timocalaquis nechca nopa tlanahuatijquetl huan yaya mitzilhuis para xiya tlatzintla, mitzpinahualtis tlamiyacapa. </div>
<div class='p'>Masque ipa tiquitztoc catli quichihua moseltzi, 
<span class="verse" id="PR25_8">8&#160;</span>amo nimantzi xiya ipan tequicali para tijtlatelhuis mocualancaitaca ipan se cualantli, pampa amo tijmati canque mitzhuicas huan huelis teipa mitzpinahualtis pampa amo tijmati tlaque tiquijtos. 
<span class="verse" id="PR25_9">9&#160;</span>Achtihui xijchihua campica timoxitlahuas ica catli quichijtoc para san ta huan ya anquimatise. Amo aqui seyoc xijpohuili catli onca. 
<span class="verse" id="PR25_10">10&#160;</span>Pampa hueli seyoc catli quicaquis mitztlatelhuis para san titetlaijilhuía, huan quej nopa nochi moilhuise tlen ta para nochipa. </div>
<div class='p'>
<span class="verse" id="PR25_11">11&#160;</span>Quema se mitzilhuis se camanali catli quinamiqui huan catli mitzpalehuía ipan nopa tlatoctzi, tlahuel miyac ipati. Eltoc quen se manzana tlen oro catli eltoc ipan se chiquihuitl catli quichijchijtoque ica plata. </div>
<div class='p'>
<span class="verse" id="PR25_12">12&#160;</span>Se catli tlacaqui quiselía icamanal se tlalnamijquetl catli quitlacahualtía quema monequi. Quena, quiita iconsejo quen elisquía se anillo o se costli tlen senquistoc oro. </div>
<div class='p'>
<span class="verse" id="PR25_13">13&#160;</span>Se tlayolmelajquetl catli temachtli huan quiijtohua nochi catli melahuac eli quen ya ajsitosquía tonali para tlaseseyas quema huejcajtoc para tlahuel tlatotoniya. Quena, quimacas iteco catli quititlantoc tlasejseltili ipan iyolo pampa quimati para temachtli itlatitlanil tepohuilis senquistoc nopa camanali catli quinequi. </div>
<div class='p'>
<span class="verse" id="PR25_14">14&#160;</span>Aqui quitencahua temacas se tlamantli huan amo temaca, eli quen nopa mixtli huan ajacatl catli amo quihualica atl. </div>
<div class='p'>
<span class="verse" id="PR25_15">15&#160;</span>Xijpiya moyolo huan xicamanalti ica yamanic huan se tlanahuatijquetl quichihuas mocamanal, huan tijseseltis se catli tlahuel cualantoc. </div>
<div class='p'>
<span class="verse" id="PR25_16">16&#160;</span>Sintla tijpantis sayolnectli, amo xijcua miyac masque tlahuel ajhuiyac, pampa sintla onpano miyac tijcuas, teipa tiquisotlas. </div>
<div class='p'>
<span class="verse" id="PR25_17">17&#160;</span>Se catli mocalnechca, amo xijpaxalo neltlatoctzitzi, pampa huelis tiquixpajtilis huan teipa yaya amo quinequis mitzitas. </div>
<div class='p'>
<span class="verse" id="PR25_18">18&#160;</span>Se catli quiistlacahuía seyoc masehuali nelía quitlaijiyohuiltía. Quicocohua quen se martillo, o se cuchillo o se machete catli tlahuel tlatequi. </div>
<div class='p'>
<span class="verse" id="PR25_19">19&#160;</span>Quema se acajya ipan tlaohuijcayotl motemachía ipan se masehuali catli tlacajcayahua, eli quen tlacuasquía ica itlancoch catli cualotoc o quen nejnemisquía ica se iicxi cocojtoc. </div>
<div class='p'>
<span class="verse" id="PR25_20">20&#160;</span>Sintla timonextis tiyolpactoc iixpa se catli tlahuel moyoltequipachohua, elis quen tiquichtequilisquía iyoyo quema tlaseseya, o quen tijtlalilisquía vinagre o istatl campa icocohua. </div>
<div class='p'>
<span class="verse" id="PR25_21">21&#160;</span>Sintla se mocualancaitaca mayana, xijtlamaca. Sintla amiqui, xijmaca atl. 
<span class="verse" id="PR25_22">22&#160;</span>Huan ya nopa quichihualtis ma moixpinahua, huan TOTECO mitztlaxtlahuis ica cuali. </div>
<div class='p'>
<span class="verse" id="PR25_23">23&#160;</span>Temachtli se ajacatl catli huala ica norte quihualica atl, huan nojquiya temachtli se catli camanalti fiero quiyolitía cualantli. </div>
<div class='p'>
<span class="verse" id="PR25_24">24&#160;</span>Más cuali para tiitztos san moseltzi ipan se pilcaltzi catli sosoltic, huan amo ipan se hueyi cali catli yejyectzi ihuaya se sihuatl catli san cuajcualantoc. </div>
<div class='p'>
<span class="verse" id="PR25_25">25&#160;</span>Se cuali camanali catli ajsi tlen moteiximatca catli huejca itztoc ipan seyoc tlali eli cuajcualtzi quen nopa atl sesec catli quiiji se masehuali catli tlahuel amiqui. </div>
<div class='p'>
<span class="verse" id="PR25_26">26&#160;</span>Sintla se cuali masehuali motemaca para quichihuas catli fiero ininhuaya amo cuajcualme, eli quen catli quisoquihuisquía o quen quimoyahuasquía se ameli. </div>
<div class='p'>
<span class="verse" id="PR25_27">27&#160;</span>Amo cuali para se quicuas miyac sayolnectli. Nojquiya amo cuali para se masehuali moilhuis tlen nopa tlatlepanitacayotl catli huelis quinamiqui para quiselis. </div>
<div class='p'>
<span class="verse" id="PR25_28">28&#160;</span>Se masehuali catli amo hueli motzacuilía para amo cualanis huan quichihuas catli amo quinamiqui, nelía mahuilili quen se altepetl catli amo quipiya tepamitl yahualtic para quimanahuis.  </div>
<div class='psalmlabel' id='PR26_0'> 26</div>
<div class='p'>
<span class="verse" id="PR26_1">1&#160;</span>Amo quinamiqui para asetl huetzis ipan nopa tonali quema tlahuel tlatotoniya, niyon para tlaquiyahuis quema onca pixquistli. Nojquiya amo quinamiqui para se catli huihuitic quiselis tlatlepanitacayotl. </div>
<div class='p'>
<span class="verse" id="PR26_2">2&#160;</span>Quej nopa tototl soquipali catli mocuapolojtoc huan quen nopa toctocme catli san patlantinemij, nojquiya se tlatelchihualotl amo quiajsis se acajya sintla amo quipiya itlajtlacol. </div>
<div class='p'>
<span class="verse" id="PR26_3">3&#160;</span>Se masehuali huelis quinejnemiltis se cahuayo ica se cuetlaxtli imaco. Huelis quinejnemiltis se burro sintla quiquechilpis, huan huelis quinejnemiltis se catli huihuitic sintla quipiya se cuapipitztli imaco para icuitlapa. </div>
<div class='p'>
<span class="verse" id="PR26_4">4&#160;</span>Quema timonajnanquilía ihuaya se catli huihuitic, amo xijnanquili nopa tlamantli huihuitic catli quiijtohua quen elisquía camanali catli quinamiqui pampa ta tinesis tihuihuitic nojquiya. </div>
<div class='p'>
<span class="verse" id="PR26_5">5&#160;</span>Pero quema timonajnanquilía ihuaya se catli huihuitic, xijcuepili para tijpannextis para nelía huihuitic nopa masehuali, para yaya amo mohueyimatis huan moilhuis para yaya más tlalnamiqui. </div>
<div class='p'>
<span class="verse" id="PR26_6">6&#160;</span>Catli motemachía ipan se masehuali huihuitic para quihuicas se camanali para quiyolmelahuas seyoc catli quiijtojtoc, amo quipiya tlalnamiquilistli. Yaya eli quen se catli moicxitzontequisquía o quiijisquía se tlamantli pajyo catli temictía. </div>
<div class='p'>
<span class="verse" id="PR26_7">7&#160;</span>Se catli icxi huactoc, iicxihua san huiyontoque huan niyon quentzi amo quipalehuíaj para nejnemis. Nojquiya ni tlalnamijca tlamachtili niyon quentzi amo quipalehuíaj se catli huihuitic. </div>
<div class='p'>
<span class="verse" id="PR26_8">8&#160;</span>Sintla tijtlepanitas se catli huihuitic, tijchijtoc catli huihuitic quen se huihui tlacatl catli quiilpisquía se tetl ipan tehuitlatztli para amo cana yasquía. </div>
<div class='p'>
<span class="verse" id="PR26_9">9&#160;</span>Se ihuintiquetl amo quimachilía sintla cococ quema mochajcohua ica se huitztli, huan se catli huihuitic amo hueli quimachilía ni tlalnamijca consejos. </div>
<div class='p'>
<span class="verse" id="PR26_10">10&#160;</span>Sintla se tecojtli quiselis se tequipanojquetl catli huihuitic o se catli moquetza ipan tianquis, nopa tecojtli amo quimati catli ipantis. Eltoc quen se soldado catli campa hueli tlamotla huan amo quimati ajqueya quicocos. </div>
<div class='p'>
<span class="verse" id="PR26_11">11&#160;</span>Quen se chichi mocuepa huan quicua sempa catli quiisotlatoc, nojquiya se catli huihuitic sempa quichihua nopa huihuiyotl catli quionchijtoc. </div>
<div class='p'>
<span class="verse" id="PR26_12">12&#160;</span>Pero más amo ohui para tijmachtis se catli huihuitic ma eli tlalnamiqui, huan amo se catli mohueyimati. </div>
<div class='p'>
<span class="verse" id="PR26_13">13&#160;</span>Para amo yas tequititi se tlacatl catli tlatzihui quiijtohua: “Huelis itztos se tecuani ipan ojtli o ipan tianquis, huajca mahuilili para niquisas.” </div>
<div class='p'>
<span class="verse" id="PR26_14">14&#160;</span>Huan quen nopa puerta catli momalacachohua ipan nopa tepostli campa motlatzquilijtoc, quej nopa se tlacatl catli tlatzihui tlatoctzitzi mocuepa huan moteca ipan itlapech. </div>
<div class='p'>
<span class="verse" id="PR26_15">15&#160;</span>Sequin masehualme itztoque nel tlatzihuij hasta quiohuijmatij para motlamacaj. </div>
<div class='p'>
<span class="verse" id="PR26_16">16&#160;</span>Catli tlatzihuij motlepanitaj huan moitaj para nelía tlalnamiquij. Moilhuíaj para inintlalnamiquilis quionpano catli quipiyaj chicome tlalnamijca masehualme catli tlahuel quimatij teconsejomacaj. </div>
<div class='p'>
<span class="verse" id="PR26_17">17&#160;</span>Se catli mocalaquía ipan se cualantli campa amo icuenta quichihua catli mahuilili huan huihuitic. San se quipolohua itlalnamiquilis quen se catli quitlananas se chichi ipan inacas. </div>
<div class='p'>
<span class="verse" id="PR26_18">18&#160;</span>Quen se catli locojti quimajcahua tlicuahuitl lementoc huan cuatlamintli campa hueli huan amo quichihuilía cuenta sintla temictis, 
<span class="verse" id="PR26_19">19&#160;</span>quej nopa nojquiya itztoc se catli quicajcayahua ihuampox huan teipa quiijtohua para san ahuilcamanaltiyaya. </div>
<div class='p'>
<span class="verse" id="PR26_20">20&#160;</span>Se tlitl sehuis quema amo quipiya cuahuitl, huan nojquiya tlamis cualantli campa amo aqui se catli tetlaijilhuía. </div>
<div class='p'>
<span class="verse" id="PR26_21">21&#160;</span>Catli quipiya tlicoli catli totonic o catli quipiya tlitl nimantzi hueli quilemenaltis cuahuitl, huan se masehuali catli quipactía tlanajnanquilía nimantzi quipehualtía cualantli. </div>
<div class='p'>
<span class="verse" id="PR26_22">22&#160;</span>Icamanal se catli ichtacatzi mitzilhuis se camanali para quitlaijilhuis seyoc, eltoc quen se tlamantli ajhuiyac ipan mocamac, pero para catli quitlaijilhuía, calaqui hasta más iyolijtic para quicocos. </div>
<div class='p'>
<span class="verse" id="PR26_23">23&#160;</span>Se soqui chachapali catli quialtijtoque ica plata tecajcayahua quen se masehuali catli pano fiero iyolo pero quitlatía ica camanali catli yamanic. </div>
<div class='p'>
<span class="verse" id="PR26_24">24&#160;</span>Se masehuali catli ipan iyolo tecualancaita quemantic quitlatía icualancayo ica miyac camanali catli yejyectzi, pero amo xijneltoquili pampa san quichihua para mitzcajcayahuas. 
<span class="verse" id="PR26_25">25&#160;</span>Masque mitzcamanalhuis quen se cuali masehuali, amo xijneltoquili, pampa itlalnamiquilis tlahuel temitoc ica nochi catli fiero. 
<span class="verse" id="PR26_26">26&#160;</span>Huan masque ipan nopa tlatoctzi amo mitznextilis cualantli para mitzcajcayahuas, teipa mopannextis icualancayo tlamiyacapa huan nochi quiitase. </div>
<div class='p'>
<span class="verse" id="PR26_27">27&#160;</span>Sintla tijchihua se ostotl quen se tlaquetztli para nopona ma huetzi mohuampox, nopona timotlaquechilía. Huan sintla tijcuamimilos se hueyi tetl para ma quitzonpechiti seyoc, mocuepati nopa tetl huan mitztzonpechiqui ta. </div>
<div class='p'>
<span class="verse" id="PR26_28">28&#160;</span>Se catli quinistlacahuía sequinoc, quincualancaita nopa masehualme huan quincocohua. Huan se catli camanalti ica alaxtic camanali para quiyejyectlalis seyoc huan quicajcayahuas, tlahuel tlasosolohua.  </div>
<div class='psalmlabel' id='PR27_0'> 27</div>
<div class='p'>
<span class="verse" id="PR27_1">1&#160;</span>Amo ximohueyimati ica catli timoilhuía para tijchihuas mostla, pampa amo tijmati tlaque panos ipan seyoc tonali. </div>
<div class='p'>
<span class="verse" id="PR27_2">2&#160;</span>Amo xicamanalti para timohueyimatis ica moseltzi, achi cuali xiquincahuili para sequinoc ma mitzhueyichihuaca. </div>
<div class='p'>
<span class="verse" id="PR27_3">3&#160;</span>Se tetl nelía etic huan nojquiya etic xali, pero achi más etic quema se catli huihuitic tlahuel mitzcualancaita. </div>
<div class='p'>
<span class="verse" id="PR27_4">4&#160;</span>Achi más mahuilili se catli quiixtoca catli sequinoc quipiyaj huan amo catli mosisinía huan tecualancaita. </div>
<div class='p'>
<span class="verse" id="PR27_5">5&#160;</span>Más cuali se catli mitztlacahualtis chicahuac quema monequi, huan amo se catli mitzilhuis ichtacatzi para mitzicnelis pero amo quema mitznextilía. </div>
<div class='p'>
<span class="verse" id="PR27_6">6&#160;</span>Achi más temachtli tohuampox catli techcocohua quema monequi techajhuas, huan amo se tocualancaitaca catli techtzoponía san para techcajcayahuas. </div>
<div class='p'>
<span class="verse" id="PR27_7">7&#160;</span>Se catli ixhuitoc hasta sayolnectli amo quinequi quiitas, pero se catli mayancamictinemi quicua nochi catli quiajsi masque chichic. </div>
<div class='p'>
<span class="verse" id="PR27_8">8&#160;</span>Se tototl catli patlantehua huejca tlen itepasol, eltoc quen se masehuali catli quicajtehua campa tlacatqui para huejca nemis. </div>
<div class='p'>
<span class="verse" id="PR27_9">9&#160;</span>Se aceite o se tlaajhuiyacayotl catli ticajhuiyacmatij techyolpactía. Huan se cuali consejo catli se tohuampox techilhuía techmaca paquilistli hasta campa hueli topani. </div>
<div class='p'>
<span class="verse" id="PR27_10">10&#160;</span>Amo quema xiquintlahuelcahua mohuampoyohua, niyon motata ihuampoyohua, huan quema tijpiyas se tequipacholi amo monequis tijtemoti moicni catli itztoc huejca. Pampa más cuali se mohuampox catli itztoc nechca huan amo se moicni catli itztoc huejca. </div>
<div class='p'>
<span class="verse" id="PR27_11">11&#160;</span>Xieli titlalnamiqui, tinotelpoca, huan techmacas miyac paquilistli. Sintla tielis se tlalnamijquetl, huelis niquinnanquilis catli nechtlaijilhuíaj. </div>
<div class='p'>
<span class="verse" id="PR27_12">12&#160;</span>Se catli tlalnamiqui nimantzi momaca cuenta sintla imelac huala catli mahuilili huan momanahuía. Pero catli huihuitique amo momacaj cuenta huan quinajsi catli quincocohua. </div>
<div class='p'>
<span class="verse" id="PR27_13">13&#160;</span>Xijcuili se tlamantli catli iaxca nopa masehuali catli mocuiltía para mitztlaxtlahuis catli seyoc mitztlahuiquilía catli yaya amo cuali quiiximati. Huan nojquiya xicajocuili miyac tlamantli catli iaxca catli mocuiltía para mitztlaxtlahuis catli mitztlahuiquilía se momecatijca sihuatl. </div>
<div class='p'>
<span class="verse" id="PR27_14">14&#160;</span>Sintla nelijnaloc tijcuatzajtzilis mohuampox para tijtlajpalos, yaya quiitas para tijtelchihua. </div>
<div class='p'>
<span class="verse" id="PR27_15">15&#160;</span>Se sihuatl catli tlatoctzitzi mosisinía huan cuajcualantoc, eli san se ica nopa atl catli tlatoctzitzi chichipica huan mitzcuatotonía miyac quema tlami tlaquiyahui. 
<span class="verse" id="PR27_16">16&#160;</span>Aqui mochihua quen quiquetza icualancayo, eltoc quen quichihuasquía campica para quitzacuilisquía nopa ajacatl o quicuis aceite ipan imax para quihuicas. </div>
<div class='p'>
<span class="verse" id="PR27_17">17&#160;</span>Monequi se tlamantli tepostli para quitentis seyoc tepostli. Huan se masehuali tlalnamiqui quipalehuía ihuampox más motlalnamictis. </div>
<div class='p'>
<span class="verse" id="PR27_18">18&#160;</span>Aqui quimocuitlahuía itlatochua, quicuas itlajca. Nojquiya se tequipanojquetl catli quimocuitlahuía catli iaxca iteco quiselis tlatlepanitacayotl. </div>
<div class='p'>
<span class="verse" id="PR27_19">19&#160;</span>Se masehuali hueli moita ipan atl huan quiita quen nesi ixayac. Nojquiya catli se masehuali quichihua ica nochi iyolo quinnextilía sequinoc sintla yaya itztoc cuali o amo cuali. </div>
<div class='p'>
<span class="verse" id="PR27_20">20&#160;</span>Nochipa miquilistli quinequi quinpantis más masehualme para quincuilis ininnemilis, huan mictla amo quema temi ica mijcatzitzi. Huan se masehuali catli quiita tlamantli catli yancuic amo quema yolpaqui ica catli ya quipixtoc, noja quinequi más. </div>
<div class='p'>
<span class="verse" id="PR27_21">21&#160;</span>Monequi tlitl para quiyejyecose oro huan plata para quiitase sintla nelía cuali. Pero se masehuali quiyejyecohuaj quema quihueyimatij sequinoc. Quen yaya quiselía inincamanal catli quiijtojtoque quinextía sintla cuali iyolo o amo. </div>
<div class='p'>
<span class="verse" id="PR27_22">22&#160;</span>Se catli huihuitic amo quicahuas ihuihuiyo, masque tijtlalisquía ipan se hueyi chilcaxitl ica sintli huan tlahuel tijtetzonas para tiquiniyocacahuas. </div>
<div class='p'>
<span class="verse" id="PR27_23">23&#160;</span>Mojmostla cuali xijmati quenicatza itztoque sesen moborregojhua huan mohuacaxhua catli ica timoaxilijtoc. 
<span class="verse" id="PR27_24">24&#160;</span>Pampa masque tiitztoc se tlapijpixquetl, catli tijpiya amo huejcahuas para nochipa sintla amo tijmocuitlahuis. Masque se itztoc tlanahuatijquetl amo mocahuas nopa tequiticayotl para iconehua huan iixhuihua sintla amo quimocuitlahuía catli pano ipan nopa caltlanahuatili ica miyac cuidado. 
<span class="verse" id="PR27_25">25&#160;</span>Quema tijtzontequis nopa sacatl catli chicajtoc, chamanis nopa xihuitl catli xoxohuic. Huan teipa huelis tijpixcas sequinoc xihuime tlen cuatitla. 
<span class="verse" id="PR27_26">26&#160;</span>Huelis tijtequihuis iniijhuiyo moborregojhua para timochijchihuilis moyoyo para quema tlaseseya. Huelis tiquinnemacas mochivojhua huan ica timocohuis se mili. 
<span class="verse" id="PR27_27">27&#160;</span>Ica ininlechi mosihua chivojhua huelis timopanoltis ininhuaya moteiximatcahua huan motequipanojcahua.  </div>
<div class='psalmlabel' id='PR28_0'> 28</div>
<div class='p'>
<span class="verse" id="PR28_1">1&#160;</span>Se masehuali catli amo quitlepanita TOTECO cholohua masque amo aqui quitojtoca, pero se catli monejnemiltía xitlahuac moneltlalía quen se león tecuani. </div>
<div class='p'>
<span class="verse" id="PR28_2">2&#160;</span>Quema tlahuel tlajtlacolchihuaj imasehualhua se tlali, momiyaquilise inintlanahuatijcahua huan inintlal huelis tlatzintlanhuetzis. Pero quema tlanahuatía se masehuali catli itztoc xitlahuac huan tlalnamiqui, onca temachili ipan se tlali. </div>
<div class='p'>
<span class="verse" id="PR28_3">3&#160;</span>Quema se tlacatl catli teicneltzi quintlachtequilía catli más teicneltzitzi que ya, eltoc quen onpano chicahuac huetzi atl huan quitlaminenpolohua nochi mili huan amo quicahua sintli para oncas tlaxcali. </div>
<div class='p'>
<span class="verse" id="PR28_4">4&#160;</span>Masehualme catli amo quitlepanitaj tlanahuatili quinyolchicahuaj catli amo cuajcualme, pero catli quichihuaj catli quiijtohua tlanahuatili quinfuerzajtlamiltía. </div>
<div class='p'>
<span class="verse" id="PR28_5">5&#160;</span>Amo cuajcualme amo quimachilíaj quenicatza huelis mochihuas catli xitlahuac ipan se tlali, pero catli quitemohuaj TOTECO huan quichihuaj catli ipaquilis quimachilíaj nochi tlamantli. </div>
<div class='p'>
<span class="verse" id="PR28_6">6&#160;</span>Más cuali tielis se teicneltzi catli monejnemiltía xitlahuac, huan amo se tlapijpixquetl catli fiero iojhui. </div>
<div class='p'>
<span class="verse" id="PR28_7">7&#160;</span>Se tlalnamijca telpocatl quintlepanita itlanahuatilhua TOTECO, pero se telpocatl catli nemi ininhuaya catli amo tequitij huan nochi se tonal tlacuaj quipinahualtía itata. </div>
<div class='p'>
<span class="verse" id="PR28_8">8&#160;</span>Se catli quintlanejtía itomi pilteicneltzitzi huan quininama itlanca para más huelis moricojchihuas, quipolos iricojyo. Itomi ajsis imaco seyoc catli hueyi iyolo ica catli teicneltzitzi. </div>
<div class='p'>
<span class="verse" id="PR28_9">9&#160;</span>Sintla se masehuali amo quitlepanita itlanahuatilhua TOTECO, TOTECO amo quitlacaquilis quema motlatlajtía. </div>
<div class='p'>
<span class="verse" id="PR28_10">10&#160;</span>Se masehuali catli quihuica seyoc catli itztoc xitlahuac ipan se ojtli catli amo cuali, huetzis ipan nopa ostotl catli quisencahuayaya para seyoc. Pero catli quinyolchicahua cuajcualme para más ma quichihuaca catli xitlahuac, quiselis itlaxtlahuil. </div>
<div class='p'>
<span class="verse" id="PR28_11">11&#160;</span>Se tlapijpixquetl motlepanita huan moilhuía para tlalnamiqui, pero se teicneltzi catli tlalnamiqui nimantzi quimati para amo neli. </div>
<div class='p'>
<span class="verse" id="PR28_12">12&#160;</span>Quema cuajcualme tlatlanij, nochi masehualme yolpaquij. Pero quema motlejcoltíaj masehualme catli fiero inintlalnamiquilis, nochi momajmatíaj huan motlatíaj. </div>
<div class='p'>
<span class="verse" id="PR28_13">13&#160;</span>Aqui quitlatía itlajtlacolhua amo cualquisas, pero aqui quipohuilía TOTECO nochi itlajtlacolhua huan quicahua, TOTECO quitlapojpolhuis. </div>
<div class='p'>
<span class="verse" id="PR28_14">14&#160;</span>TOTECO quitiochihuas nopa masehuali catli yamanic iyolo huan quitlepanita TOTECO, pero se masehuali catli yoltetic huan amo quichihuilía cuenta TOTECO huetzis ipan catli amo cuali. </div>
<div class='p'>
<span class="verse" id="PR28_15">15&#160;</span>Sintla se tlanahuatijquetl catli amo quitlepanita TOTECO quipiya tequiticayotl ica masehualme catli teicneltzitzi, nelía mahuilili. Yaya quintzajtziltis quen se león tecuani catli mayana o se oso catli mosisinía huan nanalca pampa ayamo tlacuajtoc. </div>
<div class='p'>
<span class="verse" id="PR28_16">16&#160;</span>Se tlanahuatijquetl catli huihuitic quintlaijiyohuiltía imasehualhua, pero se catli quintlepanita imasehualhua huan amo quiixtoca quitlanis tomi catli amo quinamiqui, huejcahuas inemilis para tlanahuatis. </div>
<div class='p'>
<span class="verse" id="PR28_17">17&#160;</span>Se temictijquetl catli quimachilía para fiero quichijtoc quema temicti nochipa cholojtinemis tlen nopa tlajtlacoli catli quihuica hasta nopa tonali quema miquis. Ma amo aqui quichihua campica para quitzacuilis itlacuajcualol. </div>
<div class='p'>
<span class="verse" id="PR28_18">18&#160;</span>Catli monejnemiltía xitlahuac amo quipantis catli fiero, pero catli quichihua catli amo xitlahuac nimantzi huetzis. </div>
<div class='p'>
<span class="verse" id="PR28_19">19&#160;</span>Aqui tequiti chicahuac ipan imila quipiyas hasta mocahuas itlacualis, pero catli san motonalpolohuaj ica tlamantli catli amo tleno ipati mopantise teicneltzitzi. </div>
<div class='p'>
<span class="verse" id="PR28_20">20&#160;</span>Se masehuali catli itztoc temachtli quiselis miyac tlatiochihualistli, pero aqui quinequi moricojchihuas ica se tlatoctzi mohualiquilis tlaohuijcayotl. </div>
<div class='p'>
<span class="verse" id="PR28_21">21&#160;</span>Amo cuali para se acajya quichicoicnelis se masehuali huan seyoc, amo. Monequi ma quinchihuili nochi masehualme quen catli quiijtohua tlanahuatili. Pero sequin tlajtlacolchihuase huan tlachicoicnelise por se tlaxtlahuili catli san ipati quen se pantzi. </div>
<div class='p'>
<span class="verse" id="PR28_22">22&#160;</span>Se masehuali catli nochi tlamantli quiixtoca quinequisquía moricojchihuas san ica se tlatoctzi. Pero amo quimati quej nopa más mochihuas teicneltzi. </div>
<div class='p'>
<span class="verse" id="PR28_23">23&#160;</span>Se catli quitlacahualtía ihuampox quema monequi elis más inelhuampox teipa, que seyoc catli san quiyejyectlalía ica icamanal pampa amo quinequi quiilhuis catli xitlahuac. </div>
<div class='p'>
<span class="verse" id="PR28_24">24&#160;</span>Aqui quitlachtequilía itata o inana huan quiijtohua para ya nopa amo tlajtlacoli, eli san se ica se temictijquetl. </div>
<div class='p'>
<span class="verse" id="PR28_25">25&#160;</span>Aqui quiixtoca moaxcatis catli seyoc iaxca nimantzi quiyolitía cualantli, pero aqui motemachía ipan TOTECO quipiyas nochi catli cuali. </div>
<div class='p'>
<span class="verse" id="PR28_26">26&#160;</span>Aqui motemachía ipan yaya iseltzi nelía huihuitic, pero aqui motemachía ipan nopa tlalnamiquilistli catli TOTECO temaca, momanahuis tlen tlaohuijcayotl. </div>
<div class='p'>
<span class="verse" id="PR28_27">27&#160;</span>Aqui quinpalehuía catli teicneltzitzi amo quema quipolos catli ica panos, pero aqui moixtzacua huan moyoltetilía para amo quinpalehuis catli teicneltzi quipantis miyac tlatelchihualistli. </div>
<div class='p'>
<span class="verse" id="PR28_28">28&#160;</span>Quema amo cuajcualme quiitzquíaj tequiticayotl para tlanahuatise, masehualme motlatíaj ica majmajtli. Pero quema nopa amo cuali tequitini mopantíaj ica miquilistli, momiyaquilíaj masehualme catli itztoque xitlahuaque.  </div>
<div class='psalmlabel' id='PR29_0'> 29</div>
<div class='p'>
<span class="verse" id="PR29_1">1&#160;</span>Aqui moyoltetilía huan amo quichihuilía cuenta quema sequinoc quitlacahualtíaj, tlatocmiquis huan ayacmo oncas pajtli para momanahuis. </div>
<div class='p'>
<span class="verse" id="PR29_2">2&#160;</span>Quema tlanahuatíaj nopa masehualme catli xitlahuaque, nochi masehualme yolpaquij, pero quema tlanahuatíaj nopa masehualme catli fiero inintlalnamiquilis, nopa altepetl ehuani tlaijiyohuíaj. </div>
<div class='p'>
<span class="verse" id="PR29_3">3&#160;</span>Se telpocatl catli mojmostla quinequi elis más tlalnamiqui quipaquilismacas itata, pero aqui nemi campa momecatijca sihuame quipinahualtía itata huan quipolos nochi catli quicahuilijtosquía. </div>
<div class='p'>
<span class="verse" id="PR29_4">4&#160;</span>Se tlanahuatijquetl catli tetlajtolsencahua xitlahuac quichihua para nochi ipan itlal ma eli temachtli. Pero se tequitiquetl catli quiselis tomi ichtacatzi para quichihuas catli amo xitlahuac quitlatzintlahuetziltía itlal. </div>
<div class='p'>
<span class="verse" id="PR29_5">5&#160;</span>Se catli quihueyimati seyoc ica miyac camanali catli yejyectzi para quicajcayahuas, eltoc quen quitlalilía se tlaquetztli iojtipa para ma ipan huetzis. </div>
<div class='p'>
<span class="verse" id="PR29_6">6&#160;</span>Se tlacatl catli amo cuali moijilpía ipan itlajtlacolhua, pero catli nemi xitlahuac, amo. Yaya huicatinemi huan nelía paqui. </div>
<div class='p'>
<span class="verse" id="PR29_7">7&#160;</span>Cuajcualme tlamocuitlahuíaj para catli teicneltzitzi ma quipiyaca nochi caquihuili catli nopa tlanahuatili quiijtohua para quipiyaj, pero se masehuali catli amo quitlepanita TOTECO amo quema mocuesohua por catli teicneltzitzi. </div>
<div class='p'>
<span class="verse" id="PR29_8">8&#160;</span>Catli tehuihuiitaj hueli quinyolajcomanaj nochime ipan se altepetl, pero masehualme catli tlalnamiquij quichihuaj campica para quiseseltíaj cualantli. </div>
<div class='p'>
<span class="verse" id="PR29_9">9&#160;</span>Quema se catli tlalnamiqui quihuica se catli huihuitic iixpa se juez, nopa huihui tlacatl san quihuihuiitas huan quihuetzquilis. Amo tleno quisencahuas para moyoltlalise san sejco. </div>
<div class='p'>
<span class="verse" id="PR29_10">10&#160;</span>Tlacame catli temictíaj quincualancaitaj catli monejnemiltíaj xitlahuac, pero cuajcualme quitemohuaj catli elis cuali para nochi, masque amo cuajcualme. </div>
<div class='p'>
<span class="verse" id="PR29_11">11&#160;</span>Se catli huihuitic cuatzajtzi huan quinextía nochi icualancayo, pero se catli tlalnamiqui moijiyohuía huan moyoltlalía. </div>
<div class='p'>
<span class="verse" id="PR29_12">12&#160;</span>Sintla se tlanahuatijquetl quinchihuilía cuenta masehualme catli istlacatij, nochi itequipanojcahua mocuepase amo cuajcualme. </div>
<div class='p'>
<span class="verse" id="PR29_13">13&#160;</span>Se teicneltzi catli quitlaijiyohuiltíaj huan se catli tetlaijiyohuiltía nochi ome quipiyaj se tlamantli catli san se. Itztoc yaya TOTECO catli quinmacatoc nochi ome nemilistli huan tlachiyalistli. </div>
<div class='p'>
<span class="verse" id="PR29_14">14&#160;</span>Nopa tlanahuatijquetl catli quintlajtolsencahua xitlahuac catli teicneltzitzi quichihuas para itequiticayo ma huejcahuas para miyac xihuitl. </div>
<div class='p'>
<span class="verse" id="PR29_15">15&#160;</span>Se conetl catli quitlacahualtíaj huan quihuitequij ica cuapipitztli quema quinamiqui, teipa elis tlalnamiqui. Pero se conetl catli san quicahuilíaj para ma quichihua catli fiero quinequi, quinpinahualtis itatahua. </div>
<div class='p'>
<span class="verse" id="PR29_16">16&#160;</span>Quema quipiyaj tequiticayotl miyac tlaixpanoca masehualme, momiyaquilía tlajtlacoli, pero masehualme catli monejnemiltía xitlahuac mocahuase para quinitase quema tlamis inintequiticayo. </div>
<div class='p'>
<span class="verse" id="PR29_17">17&#160;</span>Xijxitlahua mocone huan huelis timosiyajquetzas huan amo timoyoltequipachos por ya. Quena, yaya quichihuas para nelía tiyolpaquis. </div>
<div class='p'>
<span class="verse" id="PR29_18">18&#160;</span>Ipan se tlali campa amo aqui quiiximati TOTECO, niyon amo aqui tematiltía icamanal, nopa masehualme quichihuaj miyac tlamantli catli fiero. Pero ipan se tlali campa masehualme quiiximatij huan quitlepanitaj itlanahuatilhua TOTECO, onca hueyi paquilistli. </div>
<div class='p'>
<span class="verse" id="PR29_19">19&#160;</span>Se tequipanojquetl catli amo quitlacaquilía san camanali, monequi tijtlalnamictis huan tijtlatzacuiltis se quentzi. Masque quimachilía icamanal iteco, quemantic amo quichihuilía cuenta catli quinahuatía. </div>
<div class='p'>
<span class="verse" id="PR29_20">20&#160;</span>¿Tiquitztoc se masehuali catli camanalti miyac huan amo quichihuilía cuenta catli quiijtohua? Más cuali quisas se tlacatl huihuitic huan amo ya. </div>
<div class='p'>
<span class="verse" id="PR29_21">21&#160;</span>Sintla tlahuel tiquicnelis se motequipanojca hasta quema noja tziquitetzi, teipa elis quen motelpoca catli quiselis catli tijcahuilijtehuas. </div>
<div class='p'>
<span class="verse" id="PR29_22">22&#160;</span>Se catli yolquentzi quipehualtía cualantli huan quichihua miyac tlamantli tlajtlacoli. </div>
<div class='p'>
<span class="verse" id="PR29_23">23&#160;</span>Se masehuali catli mohueyimati quipantis catli quiechcapantlalis, pero catli moechcapanohuaj quipantise tlatlepanitacayotl. </div>
<div class='p'>
<span class="verse" id="PR29_24">24&#160;</span>Se masehuali catli quipalehuía se tlachtejquetl para tlachtequis amo quitlepanita inemilis. Quicaqui quema nopa juez quiilhuía para ma tlatestigojquetza para quiijtos catli xitlahuac huan amo quimati sintla quisas más cuali para quiijtos catli xitlahuac o noja quitlatis catli quichijqui. </div>
<div class='p'>
<span class="verse" id="PR29_25">25&#160;</span>Catli más quinimacasij masehualme huan amo TOTECO mocalaquíaj ipan se tlaquetztli, pero catli motemachíaj ipan TOTECO itztose ica temachili. </div>
<div class='p'>
<span class="verse" id="PR29_26">26&#160;</span>Miyac masehualme quitlajtlaníaj nopa tlanahuatijquetl ma quinchihuili se favor para ma quinpalehuis quema monequi quintlajtolsencahuas, pero más cuali quitemose TOTECO pampa yaya nochipa tetlajtolsencahua xitlahuac. </div>
<div class='p'>
<span class="verse" id="PR29_27">27&#160;</span>Masehualme catli monejnemiltíaj xitlahuac amo quinequij quinitase amo cuajcualme. Huan amo cuajcualme nojquiya quincualancaitaj masehualme catli nemij ipan se ojtli catli xitlahuac.  </div>
<div class='psalmlabel' id='PR30_0'> 30</div>
<div class='s'>Ya ni nopa tlalnamijca camanali tlen Agur </div>
<div class='p'>
<span class="verse" id="PR30_1">1&#160;</span>Ya ni nopa tlalnamijca camanali catli quiijto Agur icone Jaqué catli ejqui Masá. Agur quiijcuilo ya ni para Itiel huan Ucal: 
<span class="verse" id="PR30_2">2&#160;</span>Tlahuel más nihuihuitic que sequinoc masehualme. Amo nijmachilía tlamantli catli onca quen sequinoc tlamachilíaj. 
<span class="verse" id="PR30_3">3&#160;</span>Na amo nijpantijtoc tlalnamiquilistli catli eltoc ipan ni tlaltipactli, ¿quenicatza huelis niquiximatis TOTECO catli tlatzejtzeloltic? </div>
<div class='p'>
<span class="verse" id="PR30_4">4&#160;</span>San yaya TOTECO tlejcotoc hasta ilhuicac huan sempa hualtemoc. San ya quitzacuilía ajacatl ica imax huan quiilpía hueyi atl ipan ipayo. San yaya quichijchijqui tlaltipactli huan nochi catli onca. ¿Tijmati tlaque itoca huan tlaque itoca icone? </div>
<div class='p'>
<span class="verse" id="PR30_5">5&#160;</span>Temachtli nochi icamanal TOTECO huan catli quiijtohua, mochihuas. Yaya quinmanahuía nochi catli motemachíaj ipan ya. 
<span class="verse" id="PR30_6">6&#160;</span>Amo xijmiyaquili catli yaya quiijtojtoc. Yaya huelis mitztlacahualtis chicahuac huan quinextilis para tiistlacatiquetl. 
<span class="verse" id="PR30_7">7&#160;</span>NoTeco, nimitztlajtlanía ome tlamantli quema noja niitztoc. Se favor technanquili huan techchihuili catli niquijtohua. 
<span class="verse" id="PR30_8">8&#160;</span>Techpalehui para amo nimohueyimatis, niyon amo niistlacatis. Nojquiya amo techricojtili, niyon amo techpobrejchihua. San techmaca catli ica nipanotos mojmostla. 
<span class="verse" id="PR30_9">9&#160;</span>Pampa sintla nimoricojchihuas, huelis teipa nimohueyimatis huan nimoilhuis para amo monequi nimotemachis ipan ta TOTECO. Huan sintla nimochihuas tlahuel niteicneltzi, huelis nitlachtequis huan nimitzixpanos. </div>
<div class='p'>
<span class="verse" id="PR30_10">10&#160;</span>Amo quema xijtlaijilhui se tequipanojquetl iixpa iteco, pampa huelis mitztelchihuas huan mitztlaijiyohuiltis. </div>
<div class='p'>
<span class="verse" id="PR30_11">11&#160;</span>Itztoque sequin masehualme catli quintelchihuaj inintatahua. Amo quema quintlascamatilíaj. 
<span class="verse" id="PR30_12">12&#160;</span>Inijuanti moitaj para tlahuel cuajcualme huan para quichihuaj nochi catli tlapajpactic, pero nelía itztoque soquiyojque iixpa TOTECO huan miyac inintlajtlacolhua. 
<span class="verse" id="PR30_13">13&#160;</span>Nopa masehualme tlahuel mohueyimatij huan motlepanitaj hasta quinitaj sequinoc quen amo tleno ininpati. 
<span class="verse" id="PR30_14">14&#160;</span>Masehualme quen nopa quihuicaj machetes quen imiyaca totlancochhua para ica quintzontlamiltise teicneltzitzi. Quena, nochi catli teicneltzitzi huan catli amo tleno quipiyaj quinequij quinmictise. </div>
<div class='p'>
<span class="verse" id="PR30_15">15&#160;</span>Onca miyac tlamantli quen nopa tlalcuitlaxcoli catli quinequi tlapijpiyas más mojmostla. Quena, nimitznextilis nahui tlamantli catli amo quema tlami ixhuij, huan amo quema quiijtohuaj: “Ya cuali”. 
<span class="verse" id="PR30_16">16&#160;</span>Mictla nochipa quinselía más mijcatzitzi. Se sihuatl catli amo hueli conepiya, nochipa quinequi se conetl. Huactoc tlali nochipa quinequi más atl, huan tlitl nochipa quitemohua más tlamantli para quitlatis. </div>
<div class='p'>
<span class="verse" id="PR30_17">17&#160;</span>Aqui quincualancaita o quinhuetzquilía itatahua, quipantise tzopilome huan cuajme catli quiquixtilise iixteyolhua huan quicuase. </div>
<div class='p'>
<span class="verse" id="PR30_18">18&#160;</span>Huan onca nahui tlamantli catli na amo hueli nijmachilía, huan catli ica san nijsentlachilía: </div>
<div class='q'>
<span class="verse" id="PR30_19">19&#160;</span>se cuajtli catli patlani ipan ajacatl, </div>
<div class='q'>se cohuatl catli mohuahuatatzti ipan huejhueyi tetl, </div>
<div class='q'>nopa cuaacali catli yohui aixco ipan hueyi atl catli huejcatla, </div>
<div class='q'>huan quenicatza se tlacatl mojmostla más quiicnelis nopa ichpocatl catli quiixtoca. </div>
<div class='m'>
<span class="verse" id="PR30_20">20&#160;</span>Nojquiya amo hueli nijmachilía quenicatza se sihuatl hueli quinemaca itlacayo, huan teipa tlacua huan motenpojpohua, huan quiijtohua: “Amo tleno catli amo cuali nijchijtoc.” </div>
<div class='p'>
<span class="verse" id="PR30_21">21&#160;</span>Huan itztoque nahui tlamantli catli quichihuaj ma momajmatica masehualme, huan catli inijuanti quichihuaj amo hueli quiijiyohuíaj: </div>
<div class='q'>
<span class="verse" id="PR30_22">22&#160;</span>se tequipanojquetl catli mochihua se tlanahuatijquetl, </div>
<div class='q'>se masehuali huihuitic catli quipiya nochi catli quinequi hasta onmocahua catli iaxca huan nelmohueyimati, </div>
<div class='q'>
<span class="verse" id="PR30_23">23&#160;</span>se sihuatl catli nochi quicualancaitaj huan teipa monamictía, </div>
<div class='q'>huan se sihua tequipanojquetl catli quicuilía ihuehue nopa sihuatl catli quitequipanohuayaya. </div>
<div class='p'>
<span class="verse" id="PR30_24">24&#160;</span>Itztoque nahui piltlapiyaltzitzi ipan tlaltipactli catli piltziquitetzitzi pero tlahuel tlalnamiquij hasta quinonpano tlalnamiquini ica inintlalnamijcayo. </div>
<div class='q'>
<span class="verse" id="PR30_25">25&#160;</span>Tlalnamiquij tzitzime pampa masque amo quipiyaj miyac chicahualistli, </div>
<div class='q'>quisentilíaj inintlacualis quema tlatotoniya. </div>
<div class='q'>
<span class="verse" id="PR30_26">26&#160;</span>Tlalnamiquij cuatochime catli itztoque campa tetl, pampa masque amo quipiyaj fuerza, quichihuaj inintepasol tecacahuaya campa tetzala. </div>
<div class='q'>
<span class="verse" id="PR30_27">27&#160;</span>Tlalnamiquij pilchapoltzitzi pampa masque amo quipiyaj inintlayacanca, nejnemij nochi ica pamitl campa yohuij. </div>
<div class='q'>
<span class="verse" id="PR30_28">28&#160;</span>Tlalnamiquij nopa tocame pampa masque amo ohui para tiquitzquis ica momax, mopantíaj campa hueli hasta ipan icaltlanahuatil se tlanahuatijquetl. </div>
<div class='p'>
<span class="verse" id="PR30_29">29&#160;</span>Itztoque nahui tlamantli catli nelía moneltlalíaj huan monemiltíaj quen se hueyi tlanahuatijquetl: </div>
<div class='q'>
<span class="verse" id="PR30_30">30&#160;</span>se león tecuani catli más tetic que sequinoc tlapiyalme, yaya amo cholohua pampa amo tleno quimajmatía; </div>
<div class='q'>
<span class="verse" id="PR30_31">31&#160;</span>se poyox catli tomahuac imetz, </div>
<div class='q'>se oquich chivo, </div>
<div class='q'>huan se hueyi tlanahuatijquetl quema quinyacana isoldados. </div>
<div class='p'>
<span class="verse" id="PR30_32">32&#160;</span>Sintla ica mohuihuiyo timohueyimajtoc huan timoyolilhuijtoc para tijchihuas catli amo cuali, ximopinahua ica catli timoilhuijtoc huan xijtlali momax ipan mocamac, niyon se tlamantli amo cuali xijchihua. </div>
<div class='p'>
<span class="verse" id="PR30_33">33&#160;</span>Sintla tijmanelos chicahuac nopa lechi, temachtli tijchihuas mantequilla. Huan sintla tijtejtzonas chicahuac se masehuali iyacatzol, temachtli quisas estli. Huan sintla tijcualancamacas seyoc, temachtli anmohuilanase.  </div>
<div class='psalmlabel' id='PR31_0'> 31</div>
<div class='s'>Tlalnamijca camanali catli para Lemuel </div>
<div class='p'>
<span class="verse" id="PR31_1">1&#160;</span>Ya ni nopa tlalnamijca camanali catli inana Tlanahuatijquetl Lemuel ipan Masá quimachti huan catli yaya quiijcuilo. </div>
<div class='p'>
<span class="verse" id="PR31_2">2&#160;</span>Ta, tinotelpoca, catli tiquisqui ipan notlacayo. Ta catli nijmactili TOTECO, xijtlacaquili noconsejo. 
<span class="verse" id="PR31_3">3&#160;</span>Amo xiquinmaca sihuame mochicahualis. Amo xinemi ipan nopa ojtli campa miyac tlanahuatiani mocuapolojtoque. </div>
<div class='p'>
<span class="verse" id="PR31_4">4&#160;</span>Lemuel, amo cuali para tlanahuatiani huan tlayacanani quiijise xocomeca atl, o sequinoc tlamantli tlaili catli cococ. 
<span class="verse" id="PR31_5">5&#160;</span>Pampa sintla tlaijise san hueli quielcahuase catli quiijtohua tlanahuatili, huan quema tetlajtolsencahuase para catli teicneltzitzi huan tlaijiyohuíaj miyac, huelis quichihuase catli amo xitlahuac huan quinixpanose. 
<span class="verse" id="PR31_6">6&#160;</span>Xijcahua nopa tlaili para ma quiijica catli tlaijiyohuíaj huan ya miquisnequij, huan para sequinoc catli tlaijiyohuíaj ipan ininyolo ica miyac tequipacholi. 
<span class="verse" id="PR31_7">7&#160;</span>Inijuanti hueli quiijise huan quielcahuase para nelía teicneltzitzi, huan ayacmo quielnamiquise inintlaijiyohuilis. </div>
<div class='p'>
<span class="verse" id="PR31_8">8&#160;</span>Pero ta xiquintenpalehui catli amo hueli camanaltij cuali para momanahuise. Xijmocuitlahui para tequitini quintlajtolsencahuase xitlahuac nopa masehualme catli teicneltzitzi. 
<span class="verse" id="PR31_9">9&#160;</span>Quena, xiquintenpalehui catli teicneltzitzi huan catli tlaijiyohuíaj. Xiquintlajtolsencahua xitlahuac quen quinamiqui. </div>
<div class='s'>Se sihuatl catli nelía cuali </div>
<div class='p'>
<span class="verse" id="PR31_10">10&#160;</span>Tlahuel ohui para tijpantis se sihuatl catli cuali iyolo huan neltlalnamiqui. Se sihuatl quej nopa achi más ipati huan amo quen nopa piltetzitzi catli más pajpatiyo. 
<span class="verse" id="PR31_11">11&#160;</span>Ihuehue hueli motemachía ipan ya ica nochi iyolo. Huan nopa sihuatl quichihuas para ihuehue ma quipiya se nemilistli catli nelcuali. 
<span class="verse" id="PR31_12">12&#160;</span>Mojmostla quichihuilis ihuehue catli cuali huan quipalehuis. </div>
<div class='p'>
<span class="verse" id="PR31_13">13&#160;</span>Quitemos yoyomitl tlen lino huan tlen borregojme iniijhuiyo, huan tequitis chicahuac para quiijtzomas catli moquentis ifamilia. 
<span class="verse" id="PR31_14">14&#160;</span>Yaya itztoc quen se cuaacali ipan hueyi atl. Amo majmahui para yas huejca para quitemos nopa tlacualistli catli más cuali para catli itztoque ipan ichaj. 
<span class="verse" id="PR31_15">15&#160;</span>Se sihuatl catli cuali mehua quema ayamo tlanesi para quisencahuas tlacualistli para ifamilia, huan para quinilhuis itequipanojcahua tlaque tequitl ma quichihuaca. 
<span class="verse" id="PR31_16">16&#160;</span>Nopa sihuatl quitlachiliti se tlali huan quicohuas. Nopona quitocas se xocomeca mili ica catli quitlantoc. </div>
<div class='p'>
<span class="verse" id="PR31_17">17&#160;</span>Nopa sihuatl quipiya imetz huan imax catli tetic, huan quinelpactía tequitis. 
<span class="verse" id="PR31_18">18&#160;</span>Quimocuitlahuía nopa tomi catli imaco eltoc para quitequihuis cuali huan ica tlalnamiquili. Yaya tequiti hasta tlahuel tlayohua. 
<span class="verse" id="PR31_19">19&#160;</span>Quimalina borrego ichcatl huan quichihua hilera, huan quiilacatzohua ichtli. </div>
<div class='p'>
<span class="verse" id="PR31_20">20&#160;</span>Nochipa quinpalehuía catli teicneltzitzi ica catli quichijtoc ica imax huan quintemohua catli tlaijiyohuíaj para quinpalehuis. </div>
<div class='p'>
<span class="verse" id="PR31_21">21&#160;</span>Amo motequipachohua masque tlasehuetzi pampa quinchihuilijtoc nochi ifamilia ininyoyo catli tilahuac huan totonic. 
<span class="verse" id="PR31_22">22&#160;</span>Yaya quichijchihua tlaquemitl catli yejyectzi para itlapech. Moyoyontía ica iyoyo tlen moradojtic huan lino catli más patiyo catli yaya mochijchihuilijtoc. </div>
<div class='p'>
<span class="verse" id="PR31_23">23&#160;</span>Nochi masehualme quiiximatij ihuehue pampa quitlalijtoque se tequitiquetl ipan caltlanahuatili ica sequinoc tlayacanani. Campa hueli nochi quitlepanitaj. </div>
<div class='p'>
<span class="verse" id="PR31_24">24&#160;</span>Nopa cuali sihuatl quichijchihua yoyomitl huan tzinquechilpicayotl catli más cuali, huan quinnemaquiltía tlanemacani. </div>
<div class='p'>
<span class="verse" id="PR31_25">25&#160;</span>Nochi quimatij para nopa sihuatl quipiya miyac chicahualistli huan nochi quitlepanitaj. Yaya amo momajmatía para elis nanatzi. 
<span class="verse" id="PR31_26">26&#160;</span>Se cuali sihuatl camanalti ica miyac tlalnamiquilistli, huan tlamachtía ica miyac tlaicnelijcayotl. 
<span class="verse" id="PR31_27">27&#160;</span>Ica miyac cuidado quitlachilía sesen piltlamantzitzi catli quimonequilía ifamilia. Amo quema tlatzihui. </div>
<div class='p'>
<span class="verse" id="PR31_28">28&#160;</span>Iconehua huan ihuehue quitlascamatilíaj. Inijuanti camanaltij cuali tlen ya huan quiilhuíaj: 
<span class="verse" id="PR31_29">29&#160;</span>“Miyac sihuame ipan ni tlaltipactli quichihuaj catli cuali huan quipiyaj miyac yajatili, pero ta tiquinonpano nochi sequinoc.” </div>
<div class='p'>
<span class="verse" id="PR31_30">30&#160;</span>Quena, iyejyejca se sihuatl amo huejcahuas huan se catli nesi nelcuali huelis tecajcayahuas, pero se sihuatl catli quitlepanita TOTECO, nochi masehualme quihueyichihuase para nochi inemilis. 
<span class="verse" id="PR31_31">31&#160;</span>Ma quiselis tlatlepanitacayotl nopa cuali sihuatl por nochi catli cuali catli quichihua. Huan ma quitlascamatilica nochi catli quihuicaj tequiticayotl ipan ialtepe por itequi catli nelcuali.</div><div class="footnote">
<hr />
</div>
</div></body></html>
