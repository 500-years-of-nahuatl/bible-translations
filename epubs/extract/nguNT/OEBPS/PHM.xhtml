<!DOCTYPE html>
<html xmlns="http://www.w3.org/1999/xhtml" xmlns:epub="http://www.idpf.org/2007/ops" lang="ngu" dir="ltr">
<head>
<meta charset="UTF-8" />
<link rel="stylesheet" href="epub.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width, height=device-height"/>
<title>In yencuic iyectlajtoltzin Dios itech ica toTeco Jesucristo FILEMÓN 1</title>
</head>
<body dir='ltr'>
<ul class='tnav'>
<li><a href='index.xhtml'>FILEMÓN</a></li>
</ul>
<div class='main' id='PM0_0'>

<div class='mt'>FILEMÓN </div>
<div class='mt2'>ITLAJCUILOL ON APÓSTOL SAN PABLO PARA FILEMÓN  </div>
<div class='psalmlabel' id='PM1_0'> 1</div>
<div class='s'>Pablo oquitlajcuilhuij Filemón </div>
<div class='p'>

<span class="verse" id="PM1_1">1&#160;</span>Nejhua, Pablo, yejhuan nitzacuticaj ipampa Cristo Jesús, niquijcuilohua in tlajcuilolamatl san secan ihuan tocniu Timoteo para tejhua, Filemón, totequipanojcaxiu ipan itequiu Cristo. 
<span class="verse" id="PM1_2">2&#160;</span>Niman no niquijcuilohua para on tocniu sihuatl Apia, niman Arquipo yejhuan totequipanojcaxiu ipan in tequitl, niman para nochimej on tocnihuan yejhuan nosentlaliaj mochan. 
<span class="verse" id="PM1_3">3&#160;</span>Ma Dios toTajtzin niman toTeco Jesucristo mechmacacan tlatiochihualistli niman yolsehuilistli. </div>
<div class='s'>Itetlajsojcamachilis niman itlaneltoc Filemón </div>
<div class='p'>
<span class="verse" id="PM1_4">4&#160;</span>Nochipa nicmaca tlaxtlahuijli noDios ijcuac nimitzelnamiqui ipan nooración, 
<span class="verse" id="PM1_5">5&#160;</span>pampa nechtlajtlajtohuiliaj ica motetlajsojtlalis<a href='#FN1' epub:type='noteref' class='noteref'>*</a> niman motlaneltoc yejhuan ticpia para toTeco Jesús niman motetlajsojtlalis para nochimej on teyaxcahuan<a href='#FN2' epub:type='noteref' class='noteref'>†</a> itech Dios. 
<span class="verse" id="PM1_6">6&#160;</span>Nictlajtlanilia Dios ica nochimej yejhuan quineltocaj Cristo mopampa ma cuajli ma cajsicamatican nochi on tlatiochihualistli yejhuan ticpiaj itechcopa Jesucristo. 
<span class="verse" id="PM1_7">7&#160;</span>Nocniu, motetlajsojtlalis nechmaca miyec yolpactli niman yolehualistli pampa ica otiquinyolpachihuitijquej iyaxcahuan Dios. </div>
<div class='s'>Pablo oquitlajtlan se favor para on tlanamactli Onésimo </div>
<div class='p'>
<span class="verse" id="PM1_8">8&#160;</span>Yejhua ica masqui niapóstol itech Cristo niman nicpia tlanahuatijli para nimitznahuatis tlinon cuajli para tejhua ticchihuas, 
<span class="verse" id="PM1_9">9&#160;</span>aman nicnequi nimitztlajtlanilis ican tetlajsojtlalistli<a href='#FN3' epub:type='noteref' class='noteref'>‡</a>. Nejhua, Pablo, yejhuan ye nihuehuentzin niman aman nitzacuticaj san ipampa Cristo Jesús, 
<span class="verse" id="PM1_10">10&#160;</span>nimitztlajtlanilia se favor para Onésimo, yejhuan aman yonochiu noconeu itech Cristo nican campa nitzacuticaj. </div>
<div class='p'>
<span class="verse" id="PM1_11">11&#160;</span>Ipan ocsequi tonaltin, Onésimo para tejhua se tlanamactli catca yejhuan xtequitqui, pero aman tequitqui sanquen para tejhua niman para nejhua. 
<span class="verse" id="PM1_12">12&#160;</span>Niman aman nimitzontitlanilia. Yehua sa no ijqui quen noyojlo yesquia. 
<span class="verse" id="PM1_13">13&#160;</span>Nejhua nicnequisquia nican nohuan ma nocahua para nechpalehuis chica nitzacuticaj san ipampa on cuajli tlajtojli yejhuan quitemaca temaquixtilistli. Yejhua nechpalehuisquia quen tla tejhua tinechpalehuisquia tla tinemisquia nican. 
<span class="verse" id="PM1_14">14&#160;</span>Pero xitlaj<a href='#FN4' epub:type='noteref' class='noteref'>§</a> nicnequi nicchihuas tla tejhua xticnequi. Nejhua xnicnequi ticchihuas on favor ican xcuajli moyojlo, yej nicnequi ma quisa ipan cuajli moyojlo. 
<span class="verse" id="PM1_15">15&#160;</span>Manin cas Onésimo yejhua ica omitztlalcahuij para achijtzin tonaltin para aman ticselis para nochipa. 
<span class="verse" id="PM1_16">16&#160;</span>Aman xoc ticpias quen se tlanamactli, yej quen itlaj yejhuan más hueyi quijtosnequi xquen se tlanamactli. Quijtosnequi quen se motlajsojcaicniu. Nejhua sanoyej<a href='#FN5' epub:type='noteref' class='noteref'>*</a> nictlajsojtla, pero tejhua nonequi tictlajsojtlas más sanoyej xsan pampa yejhua tlacatl, yej no pampa tocniu itech toTeco. </div>
<div class='p'>
<span class="verse" id="PM1_17">17&#160;</span>Ijcon, tej, tla tinechmati quen se motequipanojcaxiu, xseli quen nejhua tinechselisquia. 
<span class="verse" id="PM1_18">18&#160;</span>Tla omitzchihuilijca tlen xcuajli, noso itlaj mitzhuiquilia, nejhua xnechtlajtlanili. 
<span class="verse" id="PM1_19">19&#160;</span>Nejhua, Pablo, niquijcuilohua yejhua in ican noma ica nejhua nictlaxtlahuas, masqui nihuelisquia nimitzelnamictis ica tejhua no tinechhuiquilia hasta moalma. 
<span class="verse" id="PM1_20">20&#160;</span>Melahuac, nocniu, xnechchihuili on favor pampa titlaneltocajquetl itech toTeco. Xpacti noyojlo quen tinocniu itech Cristo. </div>
<div class='p'>
<span class="verse" id="PM1_21">21&#160;</span>Chica nimitztlajcuilohuilia, cuajli niyolmati ica tejhua ticchihuas on tlen nimitztlajtlanilia. Niman nicmatzticaj ica tejhua más miyec ticchihuas tlinon nejhua nimitztlajtlanilia. </div>
<div class='p'>
<span class="verse" id="PM1_22">22&#160;</span>No ijqui xnechtejtemohuili canon ninosehuis, pampa niccha, ican itlananquilil Dios itech nemooraciones, Dios quinequis para nejhua nias nemechontas. </div>
<div class='s'>Tlajpalohualistli niman tlatiochihualistli </div>
<div class='p'>
<span class="verse" id="PM1_23">23&#160;</span>Mitztlajpalohuaj Epafras, notequipanojcaxiu yejhuan tzacutoquej san ipampa Cristo Jesús. 
<span class="verse" id="PM1_24">24&#160;</span>No mitztlajpalohuaj Marcos, Aristarco, Demas niman Lucas, yejhuan nechpalehuiyaj ipan notequiyo. </div>
<div class='p'>
<span class="verse" id="PM1_25">25&#160;</span>Ma itlatiochihualis toTeco Jesucristo ma nocahua nemotech. Ma ijqui nochihua.</div><div class="footnote">
<hr />
<aside epub:type='footnote' id="FN1"><p class="f"><a class="notebackref" href="#PM1_5"><span class="notemark">*</span> 1:5</a>
 <span class="ft">tu amor </span></p></aside>
<aside epub:type='footnote' id="FN2"><p class="f"><a class="notebackref" href="#PM1_5"><span class="notemark">†</span> 1:5</a>
 <span class="ft">le pertenecen; teaxcahuan, tehuaxcahuan, tetlatquihuan </span></p></aside>
<aside epub:type='footnote' id="FN3"><p class="f"><a class="notebackref" href="#PM1_9"><span class="notemark">‡</span> 1:9</a>
 <span class="ft">amor </span></p></aside>
<aside epub:type='footnote' id="FN4"><p class="f"><a class="notebackref" href="#PM1_14"><span class="notemark">§</span> 1:14</a>
 <span class="ft">nada; coxtla </span></p></aside>
<aside epub:type='footnote' id="FN5"><p class="f"><a class="notebackref" href="#PM1_16"><span class="notemark">*</span> 1:16</a>
 <span class="ft">mucho </span></p></aside>

<hr />
</div>
</div></body></html>
