<!DOCTYPE html>
<html xmlns="http://www.w3.org/1999/xhtml" xmlns:epub="http://www.idpf.org/2007/ops" lang="nhi" dir="ltr">
<head>
<meta charset="UTF-8" />
<link rel="stylesheet" href="epub.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width, height=device-height"/>
<title>In Yancuic Tlahtolsintilil FILIPENSES 1</title>
</head>
<body dir='ltr'>
<ul class='tnav'>
<li><a href='index.xhtml'>FILIPENSES</a></li>
</ul><ul class='tnav'><li><a href='PHP.xhtml#PP1_0'>1</a></li>
<li><a href='PHP.xhtml#PP2_0'>2</a></li>
<li><a href='PHP.xhtml#PP3_0'>3</a></li>
<li><a href='PHP.xhtml#PP4_0'>4</a></li>
</ul>

<div class='main' id='PP0_0'>

<div class='mt2'>Niamatlahcuilol in teotlatitlantli Pablo tlen oquimihcuiluilih in tlaniltocanih </div>
<div class='mt'>Filipenses  </div>
<div class='psalmlabel' id='PP1_0'> 1</div>
<div class='s'>Pablo quintlahpaloua in tlaniltocanih tlen chanchiuah Filipos </div>
<div class='p'>

<span class="verse" id="PP1_1">1&#160;</span>Neh Pablo, iuan Timoteo, titiquitcauan Jesucristo. Itnamechonihcuiluiliah nin amatl nochtin naquin namonchanchiuah Filipos, naquin namonpouih iaxcatzitzin Dios ica tlen Cristo Jesús ocomochiuilihtzinoh, uan sannoiuqui itquintlahcuiluiliah namotepixcauan uan naquin icpiah in tiquitl de tlamatlaninih. </div>
<div class='m'>
<span class="verse" id="PP1_2">2&#160;</span>In Totahtzin Dios uan toTecotzin Jesucristo manamechonpialican tetlasohitalistli, uan ninseuilitzin mai namouantzin. </div>
<div class='s'>Pablo motlatlautia inauactzinco Dios inpampa in tlaniltocanih </div>
<div class='p'>
<span class="verse" id="PP1_3">3&#160;</span>Nochipa ihcuac innamechonilnamiqui inmotlasohcamati inauactzinco Dios. </div>
<div class='m'>
<span class="verse" id="PP1_4">4&#160;</span>Uan nochipa ihcuac inmotlatlautilia Dios namopampa, inchiua ica paquilistli, </div>
<div class='m'>
<span class="verse" id="PP1_5">5&#160;</span>nic namontiquitih uan namontlamatlanih nouan itich in tlahtol tlen cualica temaquixtilistli, desde ihcuac onamontlaniltocaqueh hasta axan. </div>
<div class='m'>
<span class="verse" id="PP1_6">6&#160;</span>Inyecmati nin, Yehuatzin naquin ocpeualtih nin cuali tiquitl namotichtzin, ohcon icchiutas hasta mahsic ictlamiyecos itich necah tonal ihcuac Jesucristo ualmouicatzinos. </div>
<div class='m'>
<span class="verse" id="PP1_7">7&#160;</span>Icnamiqui ohcon mantlahto ica namehuantzitzin, nic simi innamechontlasohtla, uan masqui mantzacuto noso manpaleuihto uan mantematiltihto in tlahtol tlen cualica temaquixtilistli, nochtin namehuantzitzin nouan namoncateh, uan nouan namonteuatih itich nochi nitlateochiualis Dios. </div>
<div class='m'>
<span class="verse" id="PP1_8">8&#160;</span>Dios comomachitia quen simi innamechontlasohtla namonochtintzitzin, ica nimouistictetlasohtlalitzin Cristo Jesús. </div>
<div class='m'>
<span class="verse" id="PP1_9">9&#160;</span>Yeh nin intlahtlani ihcuac inmonochilia Dios: ocachi uan ocachi mamiquiya namotetlasohtlalis, uan namotlaixmatilis uan namoahsicamatilis itich nochi, </div>
<div class='m'>
<span class="verse" id="PP1_10">10&#160;</span>uan ohcon ixconmatican ixconpihpinacan nochipa tlen yec. Uan ohcon namoninimilis mai chipauac, uan amo mai itlah tlen manamechonixteneuilican itich necah tonal ihcuac Cristo ualmouicas. </div>
<div class='m'>
<span class="verse" id="PP1_11">11&#160;</span>Uan intlahtlani ixconpiacan mic yecchiualistli ica nitematlanilitzin Jesucristo, uan ohcon ica nochi non Dios macsili uehcapantlalilis uan tetlacachiualis. </div>
<div class='s'>Pablo niyolilis yen Cristo </div>
<div class='p'>
<span class="verse" id="PP1_12">12&#160;</span>Nocniuan tlaniltocanih, inniqui ixconmatican, tlamilauca ica nochi nin tlen nopan mochiutoc yehyeh ica ocachi yomoxinih in tlahtol tlen cualica temaquixtilistli. </div>
<div class='m'>
<span class="verse" id="PP1_13">13&#160;</span>Pues nochtin soldados naquin caltlachiah itich in palacio, uan nochtin nocsiquin, icmatih nic intzacutoc nic intlanonotza de Cristo. </div>
<div class='m'>
<span class="verse" id="PP1_14">14&#160;</span>Uan miqueh tocniuan tlaniltocanih, nic quitah intzacutoc, sannoiuqui moyoleuah inauactzinco in toTecotzin uan ocachi mixeuiah ictematiltihtinimih in tlahtol tlen cualica temaquixtilistli, uan acmo icchiuah ica mohcayotl. </div>
<div class='p'>
<span class="verse" id="PP1_15">15&#160;</span>Yeh milauac, siquin ictematiltiah de Cristo nic nechnixicolitah uan nic icniquih nechpahpanauisqueh. Pero ocsiquin ictematiltiah de Cristo ica se chipauac tlaniquilistli. </div>
<div class='m'>
<span class="verse" id="PP1_16">16&#160;</span>Yehuan ictematiltiah nic icpiah tetlasohtlalis, uan nic icmatih Dios onechtlalih nican manpaleui in tlahtol tlen cualica temaquixtilistli.<a href='#FN1' epub:type='noteref' class='noteref'>*</a> </div>
<div class='m'>
<span class="verse" id="PP1_17">17&#160;</span>Pero nocsiquin ictematiltiah de Cristo nic icniquih nechpahpanauisqueh, uan amo ictematiltiah ica chipauac intlaniquilis, san icniquih ocachi manmotiquipacho nican campa intzacutoc. </div>
<div class='m'>
<span class="verse" id="PP1_18">18&#160;</span>Amo icchiuilia ohcon macchiuacan, mayeh tla tlanonotzah ica cuali intlaniquilis noso amo, tlen cuali yeh nic ictematiltiah nitoocaatzin Cristo, uan yeh non ica inpaqui. </div>
<div class='p'>Uan ocachi oc inpaquis. </div>
<div class='m'>
<span class="verse" id="PP1_19">19&#160;</span>Pues inmatoc nic ica namotlatlautilis uan ica nitematlanilis niEspíritu in Jesucristo, ica nochi non neh inquisas de temac. </div>
<div class='m'>
<span class="verse" id="PP1_20">20&#160;</span>Simi inchia uan inmoyolchicaua Dios amo iccauas manmopinauti, tla yeh inchia intlahtos ica mic yolchicaualistli teixpan, uan ohcon axan sannoiuqui quemeh nochipa notich mamonexti niuehcapantlalilis in Cristo, non tla nechcauah inyoltoc noso amo. </div>
<div class='m'>
<span class="verse" id="PP1_21">21&#160;</span>Pues tla neh inyoltos, ica noyolilis inuehcapantlalihtos Cristo, uan tla inmiqui intlatlantiu. </div>
<div class='m'>
<span class="verse" id="PP1_22">22&#160;</span>Pero tla ica noyolilis itich nin tlalticpac ocachi uilis oc intemactihtos mic tlatiyotl itich nitiquiu in toTecotzin, tla ohcon amo inmati tlenoh inpihpinas. </div>
<div class='m'>
<span class="verse" id="PP1_23">23&#160;</span>Non ome nechyoltilanah. Ontlasohtlasquia inmiquis uan ohcon nias inauactzinco Cristo, tlamilauca yeh non tlen ocachi cuali oisquia. </div>
<div class='m'>
<span class="verse" id="PP1_24">24&#160;</span>Pero tla inyoluia tlenoh ocachi namechonmatlanis namehuantzitzin, ocachi cuali oc manyolto itich nin tlalticpac. </div>
<div class='m'>
<span class="verse" id="PP1_25">25&#160;</span>Uan nic inmati yehua tlen ocachi namechonmatlanis namehuantzitzin, yec inmati nic oc inmocauas iuan nochtin namehuantzitzin, uan ohcon innamechonmatlanis xonyolican uan xonpaquican itich namotlaniltoquilis. </div>
<div class='m'>
<span class="verse" id="PP1_26">26&#160;</span>Uan ohcon ihcuac innamechontatiu, momiquiltis namoyolpaquilis inauac Cristo Jesús nic ocsipa ompa nisqui namouantzin. </div>
<div class='p'>
<span class="verse" id="PP1_27">27&#160;</span>Tlen quemah innamechontlatlautia, nin: xonchanchiuacan quemeh icnamiqui chanchiuasqueh naquin icniltocah in tlahtol tlen cualica temaquixtilistli tlen ictematiltia de Cristo. Non, tla uilis innamechonitatiu noso tla amo, inniqui incaquis namoncateh yec san se, uan sansican namonmochicauah itich in tlaniltoquilistli tlen nanconpiah inauac in tlahtol tlen cualica temaquixtilistli. </div>
<div class='m'>
<span class="verse" id="PP1_28">28&#160;</span>Uan amo manamechontlamohtilican tlen namechonixnamiquih. Tla amo nanquimonmocauiliah manamechonmohmohtican, ica non nanconnextisqueh nic yehuan yaueh itich in poliuilis uan namehuantzitzin namonyaueh itich in temaquixtilis; uan nochi non ualeua inauac Dios. </div>
<div class='m'>
<span class="verse" id="PP1_29">29&#160;</span>Pues Cristo amo san namechonmactia in paquilis de namontlaniltocasqueh inauac, tla yeh noiuqui namechonmactia in paquilis xontlahyouican ipampa Yehuatzin. </div>
<div class='m'>
<span class="verse" id="PP1_30">30&#160;</span>Pues namontlahyouihtoqueh sannoiuqui quemeh onancontaqueh achtoh neh ontlahyouih, uan quen axan nanconcaquih oc intlahyouia.  </div>
<div class='psalmlabel' id='PP2_0'> 2</div>
<div class='s'>Cristo omotlalpanchiu uan Dios oconuehcapantlalih </div>
<div class='p'>
<span class="verse" id="PP2_1">1&#160;</span>Ica non, tla Cristo namechonyoleua, tla nitetlasohtlalis namechonmactia yolseuilistli itich namoyolo, tla namonsetitoqueh iuan in Espíritu, uan tla nanconixmatih in tlen milauac tetlasohtlalistli uan in teicnoitalistli, </div>
<div class='m'>
<span class="verse" id="PP2_2">2&#160;</span>tla ohcon, ixconchiuacan mahsic manpaqui: san se tlayoluilistli ixconpiacan, xonmosepantlasohtlacan, san se xonican, uan ixconpiacan san se tlaniquilistli. </div>
<div class='m'>
<span class="verse" id="PP2_3">3&#160;</span>Amo itlah ixconchiuacan ica nixicolyotl, noso yeh nic nanconniquih nanmouehcapantlalisqueh. Yehyeh tla itlah nanconchiuasqueh, ixconchiuacan ica icnotecalis uan ixquimonitacan nocsiquin ocachi tlayacantoqueh uan amo namehuantzitzin. </div>
<div class='m'>
<span class="verse" id="PP2_4">4&#160;</span>Amacah mactemo tlen san inohmah ica momatlanis, yehyeh mactemo noiuqui tlen quinmatlanis nocsiquin. </div>
<div class='p'>
<span class="verse" id="PP2_5">5&#160;</span>Ixconpiacan non tlayoluilistli ohcon quemeh Cristo Jesús oquipix. </div>
<div class='m'>
<span class="verse" id="PP2_6">6&#160;</span>Yehuatzin Cristo, masqui sannoiuqui Dios, amo omotlachicauilih nic yeh sannoiuqui Dios uan ohcon omonextih, </div>
<div class='m'>
<span class="verse" id="PP2_7">7&#160;</span>yehyeh ocsicantlalih in uehcapantlalilis tlen opouia itich, uan omochiutzinoh sannoiuqui quemeh se tetlaqueual uan ones quemeh se tlalticpactlacatl. </div>
<div class='m'>
<span class="verse" id="PP2_8">8&#160;</span>Uan ihcuac yomochiutzinoh tlalticpactlacatl Yehuatzin omotlalpanchiu, nic ica nitlatlacamatilis oyah itich in miquilis, uan amo san tleyasa miquilis, tlamo yeh se miquilis itich se cruz. </div>
<div class='m'>
<span class="verse" id="PP2_9">9&#160;</span>Ica non Dios mahsic oconuehcapantlalih ipan nochi tlen cah, uan ocmactih se toocaatl tlen ocachi tlapanauihtoc impan nochtin, </div>
<div class='m'>
<span class="verse" id="PP2_10">10&#160;</span>para inauac non uehcapan toocaatl de Jesús, mamotlancuaquitzacan nochtin tlen cateh iluicac, tlalticpac, uan itlampa in tlali, </div>
<div class='m'>
<span class="verse" id="PP2_11">11&#160;</span>uan nochtin ica nintlahtol macteixpantican Jesucristo yehua Teteco, uan ohcon maconsili uehcapantlalilistli in toTahtzin Dios. </div>
<div class='s'>In tlaniltocanih pouih tlanestli itich in tlalticpactli </div>
<div class='p'>
<span class="verse" id="PP2_12">12&#160;</span>Ica non, notlasohicniuan, ohcon quemeh nochipa namontlatlacamatih ihcuac nicah namouantzin, axan ocachi xontlatlacamatican ihcuac nicah uehca. Ica tlamouilil inauactzinco in toTahtzin Dios xonmochicauacan mamahxiti namotemaquixtilis. </div>
<div class='m'>
<span class="verse" id="PP2_13">13&#160;</span>Pues yen Dios naquin icchiua ixconniquican uan naquin icchiua ixconchiuacan tlen Yehuatzin ipaquilitzin. </div>
<div class='p'>
<span class="verse" id="PP2_14">14&#160;</span>Nochi tlen nanconchiuah, amo ixconchiuacan ica yolmohsiuilistli, uan amo xontlanananquilican. </div>
<div class='m'>
<span class="verse" id="PP2_15">15&#160;</span>Uan ohcon amo isqui itlah tlen namechonixteneuilisqueh, uan namonisqueh namonyolchipauaqueh, iconeuan in toTahtzin Dios, naquin amo icpiah itlah tlen quinnextihtoc soquiyohqueh tlatzalan den tlalticpactlacameh amo cualimeh uan yolpitzotiqueh. Tlatzalan de yehuan namehuantzitzin namontlanesten ohcon quemeh in tlanesten den iluicac itich in tlayouilotl, </div>
<div class='m'>
<span class="verse" id="PP2_16">16&#160;</span>namontlanesten nic nanquimonmatiltiah in tlahtol tlen cualica yolilistli. Ohcon ihcuac ualmouicas Cristo neh uilis inmosinis ica namehuantzitzin, pues inquitas nic amo sannencah onmotiquitiltih, dion sannencah notiquiu. </div>
<div class='m'>
<span class="verse" id="PP2_17">17&#160;</span>Uan masqui manechmictican uan noeso maxauani ipampa namotlaniltoquilis tlen ica namonmotemactiah inauac Dios quemeh se tlatemactil, neh inpaqui, uan tlailiuis inpaqui namouan.<a href='#FN2' epub:type='noteref' class='noteref'>*</a> </div>
<div class='m'>
<span class="verse" id="PP2_18">18&#160;</span>Uan ohcon xonpaquican, uan tlailiuis noiuqui xonpaquican nouan. </div>
<div class='s'>In Pablo quinuehcapantlalia in Timoteo uan in Epafrodito </div>
<div class='p'>
<span class="verse" id="PP2_19">19&#160;</span>Inchia inauac in toTecotzin Jesús uilis niman intitlanis in Timoteo manamechonmatih, ohcon ihcuac ualmocuipas noiuqui inmoyolchicauas ihcuac inmatis quenih namoncateh. </div>
<div class='m'>
<span class="verse" id="PP2_20">20&#160;</span>Amacah ocse inpia quemeh yeh, naquin macpia notlayoluilis uan ohcon simi ica nochi niyolo mamotiquipacho namopampa, </div>
<div class='m'>
<span class="verse" id="PP2_21">21&#160;</span>pues nochtin ictemouah san tlen inohmah quinmatlani yehuan, uan amo ictemouah tlen ipaquilitzin Jesucristo. </div>
<div class='m'>
<span class="verse" id="PP2_22">22&#160;</span>Pero namehuantzitzin ya nanconmatih quen chipaucaninimi in Timoteo, uan quen nouan yotiquit ohcon quemeh se conetl inauac nipapan, nouan yoctematiltihtinin in tlahtol tlen cualica temaquixtilistli. </div>
<div class='m'>
<span class="verse" id="PP2_23">23&#160;</span>Ica non inyoluia innamechontitlanilis san quen manmati tlenoh nican mochiuas nouan. </div>
<div class='m'>
<span class="verse" id="PP2_24">24&#160;</span>Uan inmoyolchicaua inauactzinco in toTecotzin neh noiuqui amo uehcaua innamechonitatiu. </div>
<div class='p'>
<span class="verse" id="PP2_25">25&#160;</span>Pero noiuqui onquitac omonic innamechontitlanilis in tocniu itich in tlaniltoquilis Epafrodito, naquin onannechoualtitlanilihqueh namehuantzitzin manechmatlaniqui itich tlen nechpoloua, uan naquin sansican yeh uan neh ittiquitiliah in toTecotzin uan itquixnamiquih in amocuali. </div>
<div class='m'>
<span class="verse" id="PP2_26">26&#160;</span>Yeh simi ocniquia namechonitas nochtin namehuantzitzin, uan tlailiuis otlaocox nic oquimat onanconmatqueh omococouaya. </div>
<div class='m'>
<span class="verse" id="PP2_27">27&#160;</span>Yeh milauac omococouaya, uan yotlanauca, masqui ohcon Dios oquicnomat; uan amo san yen yeh, tla yeh neh noiuqui onechicnomat, uan ohcon oquichiu acmo mamomiquilti ocachi notlaocol. </div>
<div class='m'>
<span class="verse" id="PP2_28">28&#160;</span>Ica non, sa inchixtoc innamechontitlanilis, ohcon ihcuac nanconitasqueh ocsipa, xonpaquican, uan neh maxiliui notlaocol. </div>
<div class='m'>
<span class="verse" id="PP2_29">29&#160;</span>Ixconsilican ica mic paquilistli quemeh icnamiqui inauac in toTecotzin. Uan simi ixquimonyequitacan naquin ninchiualis quemeh yeh, </div>
<div class='m'>
<span class="verse" id="PP2_30">30&#160;</span>pues yocatca itenco in miquilistli ipampa nitiquitzin Cristo. Uan amo ocyolcocoh icpolos niyolilis ihcuac namopampa onechmatlanico.  </div>
<div class='psalmlabel' id='PP3_0'> 3</div>
<div class='s'>San itich Cristo intlalia notlachialis </div>
<div class='p'>
<span class="verse" id="PP3_1">1&#160;</span>Tlen ocsiqui inniqui innamechoniluis, nocniuan, xonpaquican inauactzinco in toTecotzin. Tlen yonnamechonihcuiluilihca, amo se nimohsiuil ocsipa innamechonihcuiluilis, pues non namechonchicaua. </div>
<div class='m'>
<span class="verse" id="PP3_2">2&#160;</span>Cuali xonmotlachialican den tlen quemeh itzcuimeh, de necateh tlen amo cuali axtinimih, naquin tejudiohnescayotiquih. </div>
<div class='m'>
<span class="verse" id="PP3_3">3&#160;</span>Ixconmatican, naquin milauac itpiah in nescayotl tlen icnextia itpouih inauac Dios, yeh yen tehuan, naquin ittlacachiuah Dios ohcon quen niEspíritu techonmachtia, uan itmosiniah ica tlen Cristo Jesús ocmochiuilihtzinoh topampa uan amo itich tlen in tlalticpactlacatl ipal tlachia. </div>
<div class='m'>
<span class="verse" id="PP3_4">4&#160;</span>Tla ittlahtouah ica tlen in tlalticpactlacatl ipal tlachia, neh inpia mic. Tla acah icyoluia icpia itlah tlen ipal uilis tlachias itich nin tlalticpactli, neh ocachi, </div>
<div class='m'>
<span class="verse" id="PP3_5">5&#160;</span>pues onechjudiohnescayotihqueh oualchicueyitic ihcuac onines; neh inualeuani inauac Israel, inualeua inauac Benjamín, neh intlapanauihtoc hebreo, nic notahuan hebreos; noiuqui inpoui inuan fariseos, tlen ocachi chicauac mocalaquiah itich in tlanauatil judío. </div>
<div class='m'>
<span class="verse" id="PP3_6">6&#160;</span>Ica mic nichaualis onchiuaya tlen onyoluaya itlaniquilitzin Dios, hasta onicnic inquinyacatlamis in tlaniltocanih inauac Cristo. Uan itich in tlanauatil amacah uilis nechixteneuilis amo ontlacamat. </div>
<div class='m'>
<span class="verse" id="PP3_7">7&#160;</span>Masqui ohcon, nochi tlen simi ipal ontlachiaya, axan inquita inauactzinco Cristo acmo tlen ipatiu. </div>
<div class='m'>
<span class="verse" id="PP3_8">8&#160;</span>Uan tlamilauca, ica non intoua: nochi non dion tlen amo ipatiu inauac nin tlen tlailiuis uehca icpanauia: ¡onmixmatilih noTecotzin Cristo Jesús! Uan nic onquixmat Yehuatzin, nochi yonsicantlalih tlen ipal ontlachiaya, uan inquita quemeh tlahsol, nic inniqui inmochiuas sanse iuan Cristo, </div>
<div class='m'>
<span class="verse" id="PP3_9">9&#160;</span>uan ohcon insetitos inauactzinco. Acmo inmoyolchicaua itich nonohmah noyecchiualis nic ontlacamat in tlanauatil, tla yeh inmoyolchicautoc axan Dios nechsilia ya inchipauac nic intlaniltoca inauactzinco Cristo. Non yehua in chipaualistli tlen Dios techmactia ica in totlaniltoquilis. </div>
<div class='m'>
<span class="verse" id="PP3_10">10&#160;</span>Tlen achtoh ipal ontlachiaya onicau nic inniqui inquixmatis Cristo, uan nic inniqui inquixmatis ocachi non chicaualistli tlen ica Dios ocyancuicayolitih, uan nic inniqui inteuantis itich in tlahyouilistli de Yehuatzin, uan ohcon intlapanos itich miquilistli quemeh Yehuatzin, </div>
<div class='m'>
<span class="verse" id="PP3_11">11&#160;</span>uan ohcon inchia inyancuicayolis ihcuac Dios quinyancuicayolitis in miquemeh. </div>
<div class='s'>Inmochicaua nioh tlaixpan </div>
<div class='p'>
<span class="verse" id="PP3_12">12&#160;</span>Amo ictosniqui yonuilic yonahsic campa inniqui nahsis, dion ictosniqui ya inmahsic inchipauac, yehyeh inmochicaua nioh tlaixpan, nic inniqui incahsitiu in mahsic chipaualis tlen Cristo ica non onechahsic. </div>
<div class='m'>
<span class="verse" id="PP3_13">13&#160;</span>Nocniuantzitzin, neh amo innamechonahsicamatiltihtoc yoncahsic in mahsic chipaualis. Tlen quemah, yeh nin inchiua: inquilcaua tlen yopanoc uan inmochicaua incahsitiu tlen cah tlaixpan. </div>
<div class='m'>
<span class="verse" id="PP3_14">14&#160;</span>Quemeh naquin tzicuini, amo inmonactia nioh tlaixpan, nic inniqui incahsitiu tlen Dios ica onechnotz, uan ohcon intlatlanis uan insilis in tetlaocolil tlen Dios nechmactis ica Yehuatzin Cristo Jesús. </div>
<div class='p'>
<span class="verse" id="PP3_15">15&#160;</span>Ica non, nochtin naquin mahsic yotmoscaltihqueh itich in tlaniltoquilis moniqui ohcon mattlayoluican; uan tla itich itlahtlen octlamantli namontlayoluiah, Dios namechonyeccahsicamatiltis noiuqui non. </div>
<div class='m'>
<span class="verse" id="PP3_16">16&#160;</span>Tlen quemah, hasta campa ya tahsitiueh itich in tlaniltoquilis, yeh non matnextican itich in toyolilis. </div>
<div class='p'>
<span class="verse" id="PP3_17">17&#160;</span>Nocniuan, namonochtintzitzin ixconniuilican nochiualis, uan xontlachiacan intich naquin ninimih quemeh nantechonitah itninimih tehuan. </div>
<div class='m'>
<span class="verse" id="PP3_18">18&#160;</span>Pues cateh miqueh de tlen yonnamechonnehmachtih micpa, uan axan ocsipa innamechoniluia uan hasta inchoca: yehuan quixnamiquih in temaquixtilistli tlen Cristo otechmactih ica nimiquilis itich in cruz. </div>
<div class='m'>
<span class="verse" id="PP3_19">19&#160;</span>Yehuan quinchia in poliuilistli, nic in tlaniquilis de nintlalnacayo yehua poui indios. Tlen ica moueyiniquih, yeh non ica icnamiqui pinauasqueh, uan nintlayoluilis catqui san itich tlen cah itich nin tlalticpac. </div>
<div class='m'>
<span class="verse" id="PP3_20">20&#160;</span>Pero tehuan itpouih iluicac, de campa noiuqui itchiah in toTemaquixtihcatzin, in toTecotzin Jesucristo. </div>
<div class='m'>
<span class="verse" id="PP3_21">21&#160;</span>Yehuatzin icpatlas nin totlalnacayo tlen ihtlacaui, mai ameh ohcon quemeh Yehuatzin mouisticatzintli. Ohcon comochiuilis ica nichicaualitzin tlen ica tlanauatia ipan nochi tlen cah.  </div>
<div class='psalmlabel' id='PP4_0'> 4</div>
<div class='s'>Xonsetitocan uan xonyolpaquican inauac in toTecotzin </div>
<div class='p'>
<span class="verse" id="PP4_1">1&#160;</span>Ica non, nocniuan tlasohten, naquin simi inniqui innamechonitas, naquin nannechonmactiah paquilis uan naquin namonpouih quemeh nocorona, notlasohicniuan, ohcon quen namonyequihcatoqueh itich in tlaniltoquilis inauactzinco in toTecotzin, ohcon xonican. </div>
<div class='p'>
<span class="verse" id="PP4_2">2&#160;</span>Inquintlatlautia in Evodia uan Síntique mamosepanyecuicacan quemeh icnimeh inauactzinco in toTecotzin. </div>
<div class='m'>
<span class="verse" id="PP4_3">3&#160;</span>Uan touatzin, notematlancau naquin inauac inmoyolchicaua, inmitzontlatlautia ixquimomatlani ninqueh siuatzitzin acmo mamixnamiquican. Pues yehuan nouan otiquitqueh chicauac, octematiltayah in tlahtol tlen cualica temaquixtilistli, inuan Clemente uan nocsiquin tlen tiquitih nouan, naquin nintoocaa ihcuiliutoc itich in amatl campa ihcuiliutoqueh naquin icpiah yolilistli tlen ica in sintitl nochipa. </div>
<div class='p'>
<span class="verse" id="PP4_4">4&#160;</span>¡Nochipa tlailiuis xonpaquican inauactzinco in toTecotzin! Ocsipa innamechoniluia: ¡Tlailiuis xonpaquican! </div>
<div class='m'>
<span class="verse" id="PP4_5">5&#160;</span>Nochtin in tocniuan manamechonixmatican quen cualmeh namoncoconeh. ¡In toTecotzin ya ualmouicas! </div>
<div class='p'>
<span class="verse" id="PP4_6">6&#160;</span>Amo ixconcauacan itlah manamechonyoltiquipacho, yehyeh nochipa ixconixpantilican Dios nochi, ixcomonochilican, ixcontlatlautican, ica tetlasohcamatilis inauactzinco. </div>
<div class='m'>
<span class="verse" id="PP4_7">7&#160;</span>Uan niseuilitzin Dios tlen in tlalticpactlacatl ayic uilis cahsicamatis, uitz itich namoyolo uan namotlalnamic uan quinpias ica yec inauactzinco Cristo Jesús. </div>
<div class='s'>Tlen moniqui tlacuitos itich in totlayoluil </div>
<div class='p'>
<span class="verse" id="PP4_8">8&#160;</span>Nocniuantzitzin, tlen ocsiqui inniqui innamechoniluis, yehyeh nin: Nochi tlen nanconitah milauac, tlen icnamiqui sectlepanitas, tlen yec, tlen chipauac inauac Dios, tlen secuilita, tlen iccualitah, tlen mahsic yec, tlen icnamiqui secuehcapantlalis, yeh non matlacuito itich namotlayoluil. </div>
<div class='p'>
<span class="verse" id="PP4_9">9&#160;</span>In tlamachtilistli tlen onanconsalohqueh uan tlen onanconsilihqueh ica neh, nochi tlen onanconcaqueh uan tlen onanconitaqueh notich, yeh non ixconchiuacan; uan Dios naquin contemactia seuilistli namouantzin metztias. </div>
<div class='s'>Pablo motlasohcamati innauac in Filipenses </div>
<div class='p'>
<span class="verse" id="PP4_10">10&#160;</span>Tlailiuis inpaqui inauac in toTecotzin nic ocsipa yonamonpeuqueh nannechonilnamiquih. Tlamilauca yeh onanannechonilnamictoyah, pero amo onanconahsitoyah quenih uilis nannechonmatlanisqueh. </div>
<div class='m'>
<span class="verse" id="PP4_11">11&#160;</span>Amo intoua non nic nechpoloua. Pues yontlasaloh inpactos, mayeh ihcuac inpia noso mayeh ihcuac amo. </div>
<div class='m'>
<span class="verse" id="PP4_12">12&#160;</span>Inmati inchanchiuas mayeh ihcuac mic inpia uan mayeh ihcuac amo. Itich nochi yontlasaloh quenih inchanchiuas mayeh ihcuac inpia tlen ica nixuis, uan mayeh ihcuac inpanoua mayantli, ihcuac intentoc mic tlensa noso ihcuac tlasohti. </div>
<div class='m'>
<span class="verse" id="PP4_13">13&#160;</span>¡Inauactzinco Cristo nochi inuili, nic Yehuatzin nechonmactia chicaualistli! </div>
<div class='m'>
<span class="verse" id="PP4_14">14&#160;</span>Masqui ohcon, cuali onanconchiuqueh nic nannechonmatlanih axan itich notlapanolis. </div>
<div class='p'>
<span class="verse" id="PP4_15">15&#160;</span>Uan namehuantzitzin namonfilipenses nanconmatoqueh, ihcuac onipeu innamechonmatiltia in tlahtol tlen cualica temaquixtilistli, uan ihcuac onualquis oncan Macedonia, ocsiquin tlaniltocanih amo onechyolchicauqueh ica tomin, san yen namehuantzitzin. </div>
<div class='m'>
<span class="verse" id="PP4_16">16&#160;</span>Uan masqui yoncatca itich in altipetl Tesalónica namehuantzitzin onancontitlanqueh tlen ica inmomatlanis itich tlen onechpolouaya, uan amo san yen sipa. </div>
<div class='m'>
<span class="verse" id="PP4_17">17&#160;</span>Amo ohcon intoua nic inniqui ocachi ixnechontlaocolican, tla yeh intemoua ocachi mamomiquiltihtiu in cuali chiualistli tlen nanconnichicohtiueh inauac Dios. </div>
<div class='m'>
<span class="verse" id="PP4_18">18&#160;</span>Imac Epafrodito neh onsilih tlen onannechoualtitlanilihqueh. Uan axan ya inpia nochi, acmo tlen nechpoloua, uan inpia yehyeh ocachi uan amo tlen nechpoloua. Tlen onannechoualtitlanilihqueh quemeh se tlatemactil ahuiyac, tlen Dios comosililia uan comopactilia. </div>
<div class='m'>
<span class="verse" id="PP4_19">19&#160;</span>NoTecotzin Dios, ica nochi tlen mic Yehuatzin comopialihtzinoua, inauactzinco Cristo Jesús namechonmactis nochi tlen namechonpoloua. </div>
<div class='m'>
<span class="verse" id="PP4_20">20&#160;</span>In Dios naquin poui toTahtzin macmosilili in uehcapantlalilistli ica in sintitl nochipa. Amén. </div>
<div class='s'>Pablo monauatia innauac in tlaniltocanih </div>
<div class='p'>
<span class="verse" id="PP4_21">21&#160;</span>Ixnechimontlahpaluilican nochtin naquin omochiuqueh iaxcatzitzin Dios ica tlen Cristo Jesús ocmochiuilihtzinoh. In tocniuan tlaniltocanih naquin cateh nouan namechontlahpalouah. </div>
<div class='m'>
<span class="verse" id="PP4_22">22&#160;</span>Nochtin niaxcatzitzin Dios tlen chanchiuah ic nican noiuqui namechontlahpalouah, uan ocachi naquin tiquitih ichan in ueyitiquiuahtlayacanqui César. </div>
<div class='p'>
<span class="verse" id="PP4_23">23&#160;</span>Nitetlasohitalitzin in toTecotzin Jesucristo mai iuan nochtin namehuantzitzin. [Amén.]</div><div class="footnote">
<hr />
<aside epub:type='footnote' id="FN1"><p class="f"><a class="notebackref" href="#PP1_16"><span class="notemark">*</span> 1:16</a>
 <span class="ft">Siquin tlahcuilolten icpiah in versículo 17 uan versículo 16 cuipqueh.</span></p></aside>
<aside epub:type='footnote' id="FN2"><p class="f"><a class="notebackref" href="#PP2_17"><span class="notemark">*</span> 2:17</a>
 <span class="ft">Pablo icmonihniuiltia in vino tlen ictequiliah se tlahpialtlatemactil, ohcon quemeh ihcuiliutoc itich Nm. 15:5-13.</span></p></aside>

<hr />
</div>
</div></body></html>
