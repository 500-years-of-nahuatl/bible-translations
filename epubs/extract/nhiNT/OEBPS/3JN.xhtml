<!DOCTYPE html>
<html xmlns="http://www.w3.org/1999/xhtml" xmlns:epub="http://www.idpf.org/2007/ops" lang="nhi" dir="ltr">
<head>
<meta charset="UTF-8" />
<link rel="stylesheet" href="epub.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width, height=device-height"/>
<title>In Yancuic Tlahtolsintilil 3 JUAN 1</title>
</head>
<body dir='ltr'>
<ul class='tnav'>
<li><a href='index.xhtml'>3 JUAN</a></li>
</ul>
<div class='main' id='J30_0'>

<div class='mt2'>Niyexpa amatlahcuilol tlen oquihcuiloh in teotlatitlantli </div>
<div class='mt'>Juan  </div>
<div class='psalmlabel' id='J31_0'> 1</div>
<div class='s'>Juan ictlahpaloua uan icuehcapantlalia in Gayo </div>
<div class='p'>

<span class="verse" id="J31_1">1&#160;</span>Neh tlayacanqui innauac in tlaniltocanih, inmitzontlahcuiluilia touatzin, notlasohicniu Gayo, naquin tlamilauca inmitzonniqui. </div>
<div class='p'>
<span class="verse" id="J31_2">2&#160;</span>Notlasohicniu, intlatlautia Dios que ohcon quen tonmochicautiu itich in tlaniltoquilis, ohcon motlalnacayo mai ica chicaualis, uan itich nochi mamitzonyau cuali. </div>
<div class='m'>
<span class="verse" id="J31_3">3&#160;</span>Simi onipac ihcuac oualahqueh in tocniuan tlaniltocanih uan onechnonotzqueh moyecchiualis, quen tonnihnintoc itich in tlen milauac. </div>
<div class='m'>
<span class="verse" id="J31_4">4&#160;</span>Amo cah itlah tlen ocachi ica inpaqui tlamo ihcuac incaqui noconeuan nihnimih itich in tlen milauac. </div>
<div class='p'>
<span class="verse" id="J31_5">5&#160;</span>Notlasohicniu, simi cuali tlen itconchiua ihcuac itquimonmatlani in tocniuan tlaniltocanih, uan ocachi innauac naquin uitzeh uehca. </div>
<div class='m'>
<span class="verse" id="J31_6">6&#160;</span>Yehuan yoctematiltihqueh nican, innauac in tlaniltocanih, motetlasohtlalitzin tlen otconnextih innauac. Inmitzontlatlautia, ixquimonmatlani ohcon quen icnamiqui iixpan Dios ica tlen quinpoloua para in ohtli. </div>
<div class='m'>
<span class="verse" id="J31_7">7&#160;</span>Pues yehuan ooneuqueh ictematiltisqueh nitoocaatzin in toTecotzin, uan amo ictemouah maquinmactican itlah yehyeh naquin amo tlaniltocanih. </div>
<div class='m'>
<span class="verse" id="J31_8">8&#160;</span>Ica non, tehuan moniqui matquinyecsilican uan matquinmatlanican nonqueh tocniuan, uan ohcon inuan matsepantiquitican itich in tlen milauac. </div>
<div class='s'>In teixnamiquini Diótrefes </div>
<div class='p'>
<span class="verse" id="J31_9">9&#160;</span>Neh yonquintlahcuiluilih in tlaniltocanih, masqui ohcon Diótrefes simi ictlasohtla tlayacantos, uan amo techtlepanita ica tlen itquiluiah. </div>
<div class='m'>
<span class="verse" id="J31_10">10&#160;</span>Ica non, ihcuac ompa nias, inteixpantis nichiualis imixpan in tlaniltocanih quen quihihtohtinimi tlensaso istlacatilis de tehuan. Uan amo quisa nipaquilis san ica non, tlamo noiuqui amo quinsilia in tocniuan tlaniltocanih, uan naquin icniquih quinsilisqueh amo quincaua maquinsilican, uan sansimi quinquihquixtia acmo mapouican iuan in tlaniltocanih. </div>
<div class='p'>
<span class="verse" id="J31_11">11&#160;</span>Notlasohicniu, amo xontetlasaluili itconchiuas tlen amo cuali, tlamo yeh tlen cuali. Naquin icchiua tlen cuali, iaxcatzin Dios, pero naquin icchiua tlen amo cuali, amo quixmati Dios. </div>
<div class='s'>Nicualichiualis in Demetrio </div>
<div class='p'>
<span class="verse" id="J31_12">12&#160;</span>Nochtin cuali yec tlahtouah de Demetrio, uan nicualichiualis icnextia nic yeh nihnintoc itich in tlen milauac. Uan tehuan noiuqui ittematiltiah nicualichiualis, uan nanconmatih nic tlen ittematiltiah yeh milauac. </div>
<div class='s'>Juan monauatia </div>
<div class='p'>
<span class="verse" id="J31_13">13&#160;</span>Oc inpia mic tlen inniqui inmitzoniluis, pero amo inniqui inmitzonihcuiluilis itich nin amatl, </div>
<div class='m'>
<span class="verse" id="J31_14">14&#160;</span>pues inyoluihtoc niman nias inmitzonitatiu uan ihcuacon uilis itmonohnotzasqueh. </div>
<div class='p'>
<span class="verse" id="J31_15">15&#160;</span>Dios mamitzonmacti niseuilitzin. In toyolohicniuan tlen chanchiuah nican mitzontlahpalouah. Touatzin noiuqui ixquimontlahpalo sehse in toyolohicniuan tlen oncan cateh.</div><div class="footnote">
<hr />
</div>
</div></body></html>
